28 grudnia

SIÓDMA OZNAKA ZDROWIENIA

 Przechodzimy przez ból naszego niskiego poczucia własnej wartości, lęk przed porzuceniem i wzięciem odpowiedzialności. Uczymy się, aby dobrze czuć się w pojedynkę. — Główne Dokumenty SLAA, „Oznaki zdrowienia SLAA".

 Porozmawiajmy o niskiej samoocenie. Poniżanie samej siebie było kiedyś jedną z moich ulubionych rzeczy. Przyjaciółka w SLAA wyrwała mnie z tego nawyku. Kiedy byłam przy niej, zazwyczaj pozwalała mi mówić o sobie tylko miłe rzeczy. Praca nad Krokami Szóstym i Siódmym pomogła mi również zrozumieć, że jestem człowiekiem i popełniam błędy. Nie muszę dopuszczać do tego, by perfekcjonizm rządził moim życiem i sprawiał, że czuję się jak bezużyteczny śmieć. Moja sponsorka mawiała: „Aby mieć poczucie własnej wartości, wykonuj wartościowe działania". Pełnienie służby tego dokonuje. Ale nawet jeśli radzimy sobie z tymi wszystkimi uczuciami, wynikającymi z niskiego poczucia własnej wartości, doświadczenie tej oznaki zdrowienia może być trudne. Wielu z nas przez całe życie doświadczało opuszczenia. Będąc niedojrzałymi, nie chcieliśmy brać odpowiedzialności za swoje życie. Dzięki mojej pracy w SLAA stałam się zdolna do tego, aby przestać zwracać się do osób niedostępnych, które z pewnością by mnie opuściły, a zamiast tego wybierać osoby godne zaufania, na których mogę polegać. W końcu nauczyłam się też czuć komfortowo w pojedynkę. Przebywanie w towarzystwie osoby, którą kiedyś byłam, nie było przyjemne, a bycie sam na sam z jej szalonymi myślami było niebezpieczne. Jednak w trakcie długiego procesu zdrowienia okazało się, że ta osoba jest super. Kto by pomyślał, że kiedykolwiek mogę powiedzieć tak o sobie?

 Dzisiaj poświęcam chwilę wyciszenia dla siebie i czuję wolność w byciu ze sobą.
