
# 13 czerwca

## Samozadowolenie

> Ci z członków SLAA, którzy zaliczyli takie przeżycie [wpadkę], mówią często, że zapomnieli, iż są uzależnieni od seksu i miłości i stali się zbyt pewni siebie. Czasem, że dali się zbyt mocno pochłonąć sprawom zawodowym lub społecznym i przestali pamiętać, jak podstawową sprawą dla nich jest abstynencja (...) odcinali się od skorzystania z dostępnej im pomocy. (Z ulotki „O co pyta nowicjusz”)

Czy nie byłoby miło, gdybyśmy mogli po prostu raz przepracować Kroki i skończyć z nimi? Jak długo moglibyśmy pozostać trzeźwi, jeśli wykonalibyśmy jedynie absolutne minimum? Na początku zdrowienia usłyszałem dwie rzeczy, które utkwiły mi w pamięci. Pierwsza to „Bądź czujny”. Druga brzmiała: „Wszystko, co postawisz ponad zdrowieniem, stracisz”. Czasami zapominam, jak podstępne może być moje uzależnienie. Utrzymanie czujności może być męczące. Inne zainteresowania i obowiązki mogą wydawać się ważniejsze, ponieważ myślę, że mam swoje uzależnienie pod kontrolą. Ale kiedy zaczynam myśleć, że to ja mam kontrolę, tracę perspektywę. Tylko dzięki mojej Sile Wyższej mogę zachować trzeźwość. Jeśli przestanę wykonywać moją część pracy, uzależnienie powróci i uderzy mnie ze zdwojoną siłą. Nie mogę być cały czas w 100% czujny. Czasami jedynie dotarcie na mityng i zadzwonienie do mojego sponsora będzie wszystkim na co mnie stać. Ważne jest to, abym nigdy nie tracił świadomości niebezpieczeństwa mojego uzależnienia i nigdy nie wmawiał sobie, że „już to przepracowałem”. Moje zdrowienie musi być na pierwszym miejscu, jeśli chcę pozostać w trzeźwości.

Siło Wyższa, pomóż mi zachować czujność w zdrowieniu i daj mi siłę, gdy odczuwam pokusę, by popaść w samozadowolenie.
