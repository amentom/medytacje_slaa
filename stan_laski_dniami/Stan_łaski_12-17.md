17 grudnia

TRADYCJA SZÓSTA

 Grupa SLAA lub Wspólnota SLAA nigdy nie powinny popierać, finansować ani użyczać nazwy SLAA żadnym pokrewnym działaniom lub zewnętrznym przedsięwzięciom, ażeby problemy związane z pieniędzmi, posiadaniem lub prestiżem nie odwracały uwagi od naszego głównego celu. — Główne Dokumenty SLAA, "Dwanaście Tradycji".

 Kiedy mamy jeden cel i skupiamy się na nim (Tradycja Piąta - Każda grupa ma tylko jeden główny cel - nieść posłanie uzależnionemu od seksu i miłości, który wciąż jeszcze cierpi.), Wspólnota ma większe szanse na przetrwanie i może pomóc większej liczbie osób. Uzależnieni (szczególnie uzależnieni od seksu i miłości) zazwyczaj chcą być wszystkim dla wszystkich ludzi. Dlatego właśnie potrzebujemy jasnych granic. Nie popieramy, nie finansujemy ani nie użyczamy nazwy SLAA żadnej sprawie, bez względu na to, jak byłaby wielka. Uzależnieni często mają wiele złych pomysłów i tracą dużo czasu na dyskusje, czy są one złe, czy nie. Nawet jeśli przeznaczamy nasze pieniądze i czas na wartościowe przedsięwzięcia, to i tak odciągamy nasze zasoby od naszego głównego celu. Przeczytałem niemal każdą książkę, jaka była napisana przez znanego psychologa na temat uzależnienia od seksu i miłości. Ale nie powiedziałbym mojej grupie domowej, żeby sprzedawała jego książki na stoliku razem z naszą literaturą lub przekazywała część z naszych środków na jego fundację. Gdybyśmy tak robili a okazałoby się, że ten człowiek jest oszustem, ludzie straciliby wiarę w naszą grupę. Indywidualnie mogę kupować jego książki i przekazywać datki. Ale potrzebą grupy jest dbanie o swoje sprawy.

 Dzisiaj moim głównym celem w programie jest pomaganie innym, bez zajmowania się zewnętrznymi przedsięwzięciami.
