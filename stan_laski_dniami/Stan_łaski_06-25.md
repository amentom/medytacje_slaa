25 czerwca

DZIESIĄTA OZNAKA ZDROWIENIA

 Stajemy się uczciwi w wyrażaniu tego, kim jesteśmy, rozwijając prawdziwą bliskość sami ze sobą oraz z innymi ludźmi. — Główne Dokumenty SLAA, „Oznaki Zdrowienia SLAA”

 Bycie szczerym w wyrażaniu tego, kim jesteśmy, jest trudne dla większości osób uzależnionych od seksu i miłości (jak też wszystkich ludzi). Uzależnieni od seksu muszą kłamać, aby móc lepiej uwodzić. Zapominają nawet o tym, aby dowiedzieć się, kim są – wszystko w ich życiu opiera się na poszukiwaniu kogoś, kto ich zaspokoi. Prezentowałam fałszywy obraz siebie, dostosowując go do tego, czego według mnie potrzebowała moja ofiara, aby chciała wejść w moje seksualne sidła. Myślałam, że seks jest sednem życia. Po co więc zawracać sobie głowę szukaniem innych zainteresowań, jeśli nie czynią cię bardziej interesującym dla innych ludzi? Odnosiło się to również do mojego życia jako osoby uzależnionej od miłości. Byłam tak bardzo przejęta robieniem wszystkiego, by obiekt moich uczuć pozostał ze mną, że zatracałam siebie. Kiedy okłamywałam siebie i innych, nie było miejsca na rozwijanie prawdziwej bliskości. To była niezliczona ilość gier, a wszystko po to, by dostać szybkie zaspokojenie od kogoś, kto sprawi, że poczuję się dobrze. A potem poszukiwałam w tym celu kolejnej osoby. Prawdziwa bliskość wymaga czasu, uczciwości i kompromisu. Potrzebowałam czasu, aby poznać siebie i popracować nad moimi wadami charakteru, by mieć dobrą relację z sobą samą, zanim będę mogła spróbować nawiązać partnerską relację z kimkolwiek innym.

Dziś jestem uczciwa wobec siebie i innych.
