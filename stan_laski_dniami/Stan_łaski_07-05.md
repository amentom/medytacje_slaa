
# 5 lipca

## Modlitwa o pogodę ducha

> Modlitwa o Pogodę Ducha nabrała wielkiego znaczenia. Ciągle na nowo prosiliśmy o pogodę ducha, aby zaakceptować tych ludzi i zdarzenia, których nie mogliśmy zmienić, oraz o odwagę, aby zmienić to, co mogliśmy zmienić sami - z Łaską i poczuciem szczęścia. — Tekst Bazowy SLAA, str. 120-121

Przed rozpoczęciem zdrowienia panuje chaos. Możemy napotkać presję ze strony rodziny, przyjaciół, pracodawców lub innych ważnych osób. Możemy obawiać się, że nigdy nie zdołamy spłacić naszego długu. Problemy piętrzą się i wydają się niemożliwe do przezwyciężenia. Wielu z nas przychodzi do SLAA w momencie dotarcia do absolutnego dna. Każda inna metoda zawiodła. Nie byliśmy w stanie zaprowadzić porządku w chaosie wyłącznie własnymi wysiłkami. Znajome i pocieszające słowa modlitwy o pogodę ducha przynoszą nam spokój, którego potrzebujemy, aby zaakceptować naszą chorobę i zacząć uzdrawianie, stosując podejście jeden dzień na raz. Modlitwa o pogodę ducha pomaga nam oddzielić, które rzeczy możemy kontrolować, a których nie możemy. Jest to prośba o lepsze rozeznanie. Odmawiamy modlitwę i pracujemy nad Krokami. Pracujemy ze sponsorem i pełnimy służbę w ramach naszych grup. Pewnego dnia ktoś prosi nas, abyśmy zostali jego sponsorem. Zgadzamy się, słuchamy jego problemów i zastanawiamy się, jak cokolwiek, co mamy do powiedzenia, mogłoby pomóc tej osobie. Potem, nie mając pojęcia, skąd one się wzięły, słyszymy, jak kilka słów wychodzi z naszych ust. W tym momencie wiemy, że nasza Siła Wyższa obdarzyła nas mądrością.

Często odmawiam Modlitwę o Pogodę ducha, ponieważ daje mi ona siłę do zmiany tego, co zmienić mogę.
