5 czerwca

KROK SZÓSTY 

 Staliśmy się całkowicie gotowi, aby Bóg uwolnił nas od wszystkich wad charakteru. — Główne Dokumenty SLAA, „Dwanaście Kroków SLAA”

 W jaki sposób stajemy się całkowicie gotowi? Dlaczego w tym Kroku użyto takiego stwierdzenia? Usunięcie wszystkich wad charakteru? Czy nie powinniśmy dążyć do postępu, a nie do doskonałości? Wygląda na to, że ten Krok może wywołać wiele obaw u uzależnionych. Jeśli jednak dokładnie przepracowaliśmy Kroki od Pierwszego do Piątego, ten Krok nie jest już taki przerażający. Mamy wsparcie w Bogu, naszym sponsorze i innych ludziach we Wspólnocie. Całkowicie gotowi nie oznacza, że wszystkie nasze wady znikają w momencie dojścia do tego etapu – oznacza to, że mamy wystarczająco dużo pokory, aby z gotowością prosić o to w Kroku Siódmym. Ujrzeliśmy naszą chorobę w Kroku Pierwszym i wiemy, że nie chcemy już, aby nasze życie tak wyglądało. W kroku Czwartym i Piątym dostrzegliśmy wyraźnie, jakie są nasze wady charakteru. Kroki Drugi i Trzeci przygotowały nas, dając nam nadzieję, że istnieje Siła Wyższa, która słucha naszych modlitw i może pomóc nam pozbyć się wad. Jednak Bóg nie usuwa ich bez naszej pomocy. Czy jesteśmy gotowi wciąż prosić? Możemy być pełni obaw wykonując pracę polegającą na uczciwym patrzeniu na siebie, modlitwie i praktykowaniu pokory. Jednakże ci, którzy zrobili to przed nami, zapewniają nas, że jest to najlepszy i jedyny sposób na powrót do zdrowia. Pogoda ducha jest celem, który możemy osiągnąć, jeśli podejmujemy starania i prosimy Siłę Wyższą oraz innych we Wspólnocie o pomoc.

 Siło Wyższa, modlę się o gotowość wyzbycia się moich wad charakteru.
