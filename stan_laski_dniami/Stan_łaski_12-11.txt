11 grudnia

MEDIA SPOŁECZNOŚCIOWE

 Myślałem, że z czasem, dzięki programowi SLAA i psychoterapii, uwolnię się od M., jednak teraz zdaję sobie sprawę, że zawsze trzymałem się strzępka fantazji, że kiedyś, jakoś może odbudujemy nasz intymny związek. — Tekst Bazowy SLAA, str. 336

 Nowe formy mediów społecznościowych powstają szybciej, niż my nadążamy z aktualizowaniem swojej listy wzorców uzależnienia. Ułatwiają one nawiązanie kontaktu i połączenie się ze starą miłością, a także pozwalają nam śledzić lub prześladować byłych kochanków. Każde „lubię to", każdy pozytywny komentarz, każde zdjęcie naszego byłego z kimś nowym – mają moc podnoszenia naszego ego lub rozbijania go na kawałki. Wchodzenie w emocjonalną intrygę, do której kiedyś mogło dochodzić na przestrzeni miesięcy, teraz może się odbyć w ciągu kilku minut. Jednak to nie media są tym, co sprawia nam ból, ale nasze nałogowe impulsy i nasza zdolność do wykorzystywania każdej sytuacji lub otoczenia, aby zaspokoić potrzeby naszego nałogu. Życie we współczesnym świecie może wymagać od nas, jako uzależnionych od seksu i miłości, ustalenia limitów na to, z jakich mediów korzystamy lub do jakich celów je wykorzystujemy. Nie oznacza to, że musimy całkowicie odciąć się od technologii. Praca ze sponsorem pomaga nam określić, co działa dla nas najlepiej w procesie zdrowienia. Może to oznaczać unikanie portali społecznościowych, usunięcie byłych kochanków ze znajomych lub nieobserwowanie przyjaciół, aby nie widzieć ich postów. Jeśli jesteśmy uczciwi z naszym sponsorem i innymi uczestnikami programu, możemy ustalić, jakie metody najlepiej sprawdzają się w utrzymaniu trzeźwości.

Dziś skupiam się na zdrowych zachowaniach i pracuję z moim sponsorem, aby powstrzymać się od moich wzorców uzależnienia.
