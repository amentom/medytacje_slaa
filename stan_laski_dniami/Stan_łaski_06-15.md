
# 15 czerwca

## Bezwzględna uczciwość

> Kiedy doszłam do etapu sprawdzania nowego świata związków, w którym miałam pewne poczucie godności i zdolności do troski i zaangażowania, dowiedziałam się, jak stare uzależniające schematy mogą niepostrzeżenie powrócić do mojego życia. Poznałam (...) absolutną konieczność rygorystycznego bycia uczciwą na bieżąco. — Tekst Bazowy SLAA, str. 214-215

W moim uzależnieniu kłamałam, aby przetrwać. Jeśli mówienie prawdy oznaczało, że zostanę uderzona przez mojego agresywnego partnera, to dlaczego miałabym być szczera? W toksycznych związkach uczciwość może być śmiertelna. Przeniosłam jednak to swoiste prawo na każdy inny obszar. Kłamałam, kiedy było mi wygodnie lub po prostu dlatego, że mogłam (ego). Kłamstwa są przesiąknięte wadami charakteru. Mówienie nieprawdy to w istocie gnuśność i niepewność w przebraniu. Boję się, że nie dostanę tego, czego potrzebuję albo nie zdołam utrzymać tego, co mam, więc muszę być nieuczciwa. Zauważyłam, że nie mogę kłamać i jednocześnie pozbywać się wad charakteru. Nie mogę odczuwać poczucia własnej godności, gdy obawiam się przyłapania na kłamstwie. W związkach nie ma sposobności do troski i zaangażowania, ponieważ moja nieuczciwość ukrywa moje prawdziwe ja. Jeśli jestem nieuczciwa wobec mojej sponsorki i przyjaciół, nie mają możliwości mi pomóc. Chodzę wokół imitacji siebie, a to przygotowuje grunt do wpadki. Kiedy skłamałam odnośnie mojej trzeźwości, moja sponsorka skonfrontowała mnie z inną osobą, aby ujawnić moje kłamstwo – to boleśnie zawstydzające zdarzenie sprawiło, że następnym razem byłam mniej skora do kłamstw.

Dzisiaj proszę moją Siłę Wyższą o siłę, by uczciwie stawić czoła bolesnym sytuacjom.
