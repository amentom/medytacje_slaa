4 czerwca

WZBUDZANIE PODEJRZEŃ

 Tym z was, którzy wciąż doświadczają bólu z powodu podejrzeń lub cierpienia wskutek dokonanego odkrycia, wychodzimy naprzeciw z miłością i współczuciem. Wciąż jesteśmy nieliczni, ale dajemy świadectwo potęgi tego uzależnienia, niszczącego związki, w których druga strona nie jest dotknięta tą chorobą. — Tekst Bazowy SLAA, str. 91

 Każde uzależnienie niesie ze sobą rozpoznawalny zestaw zachowań i charakterystycznych sygnałów, które mogą stanowić wskazówkę dla innych, kiedy zmierzamy do wpadki. Być może nawet sami nie zdajemy sobie z tego sprawy. Wycofanie się z zajęć, które zwykle sprawiają nam przyjemność, z bycia otwartym i uczciwym wobec swoich emocji, spędzanie masy czasu przy komputerze lub w telefonie – wszystko to może być sygnałem ostrzegawczym, że uzależnienie przejmuje nad nami kontrolę. Jako uzależnieni wszyscy byliśmy czasami źródłem budzącym podejrzenia. Pytania bliskiej nam osoby mogą przywołać w nas lęk, który odczuwaliśmy, gdy byliśmy całkowicie zanurzeni w naszych nałogach. To także wywołuje ponownie strach u naszych partnerów, którzy byli z nami w ciężkich czasach i musieli kroczyć trudną ścieżką odbudowy zaufania. Potrzeba pokory i uczciwości wobec siebie, aby słuchać z otwartą głową tego, co nasi bliscy mają do powiedzenia. Małżonek lub rodzic może widzieć rzeczy, których my nie jesteśmy w stanie zobaczyć. Kiedy jesteśmy złapani w mechanizmy uzależnienia, nasze postrzeganie zostaje zniekształcone. To, co kiedyś było niepokojącą paranoją związaną z obawą przed byciem przyłapanym, teraz może być sposobem na wyjście ze spirali uzależnienia.

 Siło Wyższa, pomóż mi być otwartym, szczerym i bezpośrednim wobec moich bliskich. Pomóż mi zobaczyć, że mogą oni być uczciwym odzwierciedleniem mnie samego.
