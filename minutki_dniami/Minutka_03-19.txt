19 marca

Dobrze widzi się tylko sercem. Najważniejsze jest niewidoczne dla oczu.
(Antoine de Saint-Exupery)
 Widzenie rozumem nie boli, gdyż nie dotyka uczuć. Dlatego brak mu mocy budzącej duchowy wzrost. Dopiero widzenie, które płynie z serca, leczy naszą chorobę. Siła zdrowienia jest pochodną siły uczuć, z jaką utożsamiamy się z przeżyciami innych SLAA. Płynie wtedy z naszego serca strumień empatii do wszystkich, którzy tak samo chcą zdrowieć. Obecna na mityngach prawda - zwłaszcza ta wypowiadana z trudem, prostymi słowami i z głębi duszy wołającej o pomoc - wywołuje w naszych doświadczeniach rezonans jakby między strunami instrumentu. Dzięki temu każdy mityng brzmi akordem o niepowtarzalnym klimacie. Aura ta przelewa się potem na otoczenie. Patrząc na świat obudzonym w ten sposób sercem, dostrzegamy i zaczynamy kochać całe to morze ludzkiej nędzy i szlachetności, ucieczek i heroizmu, wzrastania i upadków, gdyż świat „jest taki, jaki być powinien.” Jedyny zakątek, jaki możemy w nim zmienić, to nasze serce. W SLAA oczyszczamy je z lubieżności, pychy, egoizmu, kłamstwa i wad, by stały się prawe.
 Czy staram się patrzeć sercem, a może ograniczam widzenie do intelektu by nie dotykało uczuć? Czy jestem wdzięczny, że moja droga zdrowienia wiedzie przez identyfikację i współodczuwanie?
 Modlę się, abym współbrzmiał sercem z innymi SLAA jak struna w instrumencie. Modlę się, aby obecna na mityngach prawda budziła we mnie odczuwanie. Modlę się, abym kochał tę drogę przez wrażliwość, co prowadzi do Ciebie, mój Panie.
 Tu i teraz: Przychodzę do SLAA by móc słyszeć i widzieć sercem. Identyfikując się z doświadczeniami innych - z ich klęską, nadzieją i ocaleniem - poznaję to, co niewidoczne dla zwykłych oczu.
