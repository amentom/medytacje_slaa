
# 22 sierpnia

> Być skrzypcami Boga to zupełnie co innego, niż grać na skrzypcach dla Niego. (Wilfried Stinissen)

Zdrowiejąc staram się dać Sile Wyższej nie tyle laurkę od siebie, ile pełne przyzwolenie. Tu już nie chodzi tylko o to, by Ona decydowała, co będzie grane w moim życiu; chodzi o to, kto będzie grał. Krok Trzeci sprawia, że staję się instrumentem w ręku Siły Wyższej, a nie odwrotnie. Zazwyczaj nie osiągam tak pełnego zawierzenia od razu. Z początku, jeśli już oddawałem się Bogu w opiekę, to chciałem też przerzucić na Niego odpowiedzialność i ryzyko decydowania o sobie. Kiedy jednak realizuję program, Bóg sam pieści struny mojej duszy i sprawia, że rozbrzmiewam jak dobrze nastrojony, instrument w orkiestrze SLAA. Gdy razem z innymi wykonuję repertuar Boga, przyzwalam, by On wydobywał ze mnie to, co Sam chce. Jednak dobra orkiestra stwarza też miejsce na improwizację, a dobry Dyrygent cieszy się z inwencji swoich muzyków. Dziś daję Bogu pełne przyzwolenie, by mnie inspirował do działania i wydobywał ze mnie to, co chce.

- Czy, grając w „orkiestrze” SLAA, pozwalam Bogu wydobywać ze mnie to, co On chce, a może wolę grać Mu utwory własne?
- Czy jestem wdzięczny, że w zdrowieniu nie udaje się przerzucić na Siłę Wyższą ryzyka wyborów?

- Modlę się, abym nie unikał ryzyka wyborów.
- Modlę się, abym oddawał się Tobie, Boże, jak czuły instrument, i abyś Ty pieścił struny mej duszy.
- Modlę się, abyś Ty, Panie był Kompozytorem, a ja wykonawcą życia, jakie we mnie budzisz.

Tu i teraz: W orkiestrze Wspólnoty gram symfonię życia, jakie budzi we mnie Bóg i pozwalam, by pieścił struny mej duszy. Chcę być raczej instrumentem w Jego rękach, niż grać Mu własne utwory.
