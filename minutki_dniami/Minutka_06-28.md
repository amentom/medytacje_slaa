
# 28 czerwca

> Kontemplacja najpierw całkowicie uzdrawia duszę. (św. Ewargiusz z Pontu)

Kontemplacja oznacza, że zostawiamy za sobą wszystkie myśli, obrazy, pożądania i napięcia - że, wolni od czegokolwiek, na dnie duszy łączymy się z Bogiem. Kontemplacja, ta najwyższa ludzka zdolność duchowa, nie jest czymś, czego można się nauczyć lub do czego można się zmusić. Nasza zdolność do niej łączy się z naszym wewnętrznym uzdrawianiem. Jest jego pochodną i od niego się zaczyna, nieraz jeszcze na długo przedtem zanim zaczniemy doświadczać trzeźwych chwil uwolnienia od wszelkich żądz, zmąceń, fantazji, napięć i seksualno-uczuciowych „głodów”. Z czasem rozszerzają się w nas obszary wolne od niepokojów i dręczących wyobrażeń. Zachowując abstynencję, przychodząc na mityngi i stosując program SLAA, stajemy się zdolni do kontemplacji, a kontemplując, gromadzimy siłę do dalszej pracy nad sobą. Albowiem to, co nie jest jeszcze w nas uleczone, sprzeciwia się zjednoczeniu z Bogiem, a to, co już uleczone, łączy się z Nim i pomaga uzdrowić wciąż chore sfery naszej duszy.

- Czy leczę moją duszę za przyczyną tego, co we mnie łączy się z Bogiem, a może sądzę, że nie jestem zdolny do zjednoczenia się z Nim?
- Czy jestem wdzięczny, że kontemplacja najpierw całkowicie uzdrawia duszę?

- Modlę się, abym, pracując nad moim uzdrowieniem w SLAA, uczył się kontemplować ten cud.
- Modlę się, abym kontemplując ten cud dalej uzdrawiał moją duszę.
- Modlę się, abym mógł cały zjednoczyć się z Tobą, mój Boże.

Tu i teraz: Znajduję chwile wyciszenia, w których uwalniam się od wszystkich myśli, obrazów, pragnień i napięć. W świątyni mojej uzdrawianej duszy, cicho i anonimowo jednoczę się z Bogiem.
