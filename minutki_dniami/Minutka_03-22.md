22 marca

Dłoń, która jest zawsze otwarta, lub zawsze zamknięta, to dłoń sparalizowana. (Jalal ud-Din Rumi)
 Miłosne wczepianie się w ludzi było jak zaciskanie dłoni, by chwycić jak najwięcej. Zdawało się nam, że bez haju, gratyfikacji i złudzeń, które tak kurczowo ściskaliśmy, życie będzie śmiertelnie puste i szare, jakby bez powietrza. W SLAA jednak, pod naporem choroby i mimo lęku, otwieraliśmy swoją dłoń, puszczając kontrolę i oddając się Sile Wyższej. Zwłaszcza w czasie odstawienia nasze ręce musiały pozostawać puste, a przez to otwarte na łaski Boże i program SLAA. Było to zbawienne, lecz zdarzało się, że zastygały one znowu - teraz w przeciwstawnej pozycji. Baliśmy się wziąć w nie cokolwiek, uciekając przed stałym związkiem i życiem pełnym więzi. Musieliśmy jednak nauczyć się trzeźwych relacji, przyjaźni, bliskości. Musieliśmy zacząć używać naszych rąk: brać w nie to dobro, jakie się zbliżało i wypuszczać je, gdy chciało odejść, czując wtedy i bez niego przeżyjemy szczęśliwie. Ustępował anorektyczny paraliż i nasze dłonie, wprawiane w braniu i dawaniu, nie trwały już nieruchomo w jednej, skrajnej pozycji.
 Czy biorę do rąk i wypuszczam doświadczenia - a może blokuję się przed seksualnością i chowam się w anoreksji? Czy jestem wdzięczny, że dla mnie odpowiedzią nie jest paraliż lecz ruch?
 Modlę się, aby moje dłonie nie były sparaliżowane. Modlę się, abym używając ich, powierzał siebie i rezultat moich działań Tobie, Boże. Modlę się, abym - chroniąc się przed chorobą - nie uciekał przed więziami i życiem, lecz przynosił Ci ich owoce, Panie.
 Tu i teraz: Obok tzw. pracy nóg, staram się w SLAA właściwie pracować też dłońmi: sadzić, pielęgnować i zbierać dobre owoce. Napełniam nimi mój kosz niosę w darze mojej Sile Wyższej.
