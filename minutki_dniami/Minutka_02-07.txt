07 lutego

Poranek zaczyna się w momencie, kiedy się budzisz.
(przysłowie hinduskie)
 Moja przeszłość w czynnym uzależnieniu wygląda dziś jak mroczny, nocny koszmar, który jednak dział się naprawdę.
W ciemnościach podwójnego życia, lubieżności, obsesji i dręczących związków grasowały „potwory” żądz i nienasyconej tęsknoty. Jak w przypadku makabrycznego snu, narastający koszmar sprawiał, że się budziliśmy. Gasły błędne ogniki pożądań majaczące na bagnach lęku, pychy, poczucia winy i wstydu, a słońce trzeźwości osuszało te mokradła. Wielu z nas czuło się w SLAA tak, jak po obudzeniu się na innej planecie. W promieniach świtającej prawdy wszystko teraz przedstawiało się inaczej. Otworzywszy oczy, wpuszczaliśmy w siebie brzask dnia; otworzywszy języki, zaczynaliśmy przyciągać innych, którzy też wyłaniali się z nocy choroby; otworzywszy serca, odzyskiwaliśmy współczucie, które przywracało nas do ludzkiej rodziny. Dziś, żyjąc w przebudzeniu i po rozliczeniu ze zmorami przeszłości, każdego dnia witam poranek nowego, odkupionego życia i oddycham trzeźwością.
 Czy, otwierając się w SLAA, zapraszam do mojego wnętrza brzask trzeźwości, a może nadal ściągają mnie z drogi błędne ogniki mojego uzależnienia? Czy czuję wdzięczność za to przebudzenie, które dawniej tak skrzętnie omijałem?
 Modlę się, aby trwać w jasnej świadomości i nie zapadać z powrotem w noc choroby. Modlę się, aby moje żądze gasły jak błędne ogniki w świetle poranka. Modlę się, abyś Ty, Panie, jak dobre słońce osuszał bagna mojego uzależnienia.
 Tu i teraz: Pielęgnuję stan przebudzonej świadomości, by nie zapaść się z powrotem w noc choroby. Mówię innym w SLAA o mojej przemianie, aby i ich mógł przebudzić poranek trzeźwości.
