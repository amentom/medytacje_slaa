04 listopad

a
Człowieka kształtują jego uczynki. Jak postępuje, taki też jest.
(Bhagavad Gita)
 Nasze uczynki były dyktowane egoizmem, żądzami i unikaniem odpowiedzialności. Używaliśmy innych ludzi i siebie samych do tłumienia naszych lęków i omijania problemów, nic więcej ze swej strony nie gwarantując. Jak ognia unikaliśmy zobowiązań. Taką postawę wnosiliśmy nieraz na mityngi, wpadając do SLAA jak do tramwaju: podwieźć się trochę i zaraz wyskoczyć. Nie kupując biletu do trzeźwości, nie chcieliśmy się tak naprawdę zmienić. Nie obchodziły nas wypowiedzi i zmagania innych, program ani służby SLAA. Chcieliśmy tylko zrzucić na chwilę frustracje i poczuć się z chorobą lepiej. Inni mieli wysłuchiwać naszych żalów i nie „truć” o swoich trzeźwych doświadczeniach. ... Jednakże nie mogliśmy wystartować bez wzięcia odpowiedzialności za siebie i całe SLAA - za to, jakie będą nasze mityngi i czy w ogóle będą. Zawsze tylko od nas zależy, czy przetrwamy jako grupa; czy się rozproszymy; czy będziemy dzielić się nadzieją, siłą i wiarą czy też obrzucać się negatywizmem i odchodzić. Kiedy zmieniamy nasze postawy - kiedy stale przychodzimy i słuchamy, angażujemy się w SLAA i pełnimy służby - znika dawny wzorzec życia bez zobowiązań, a zjawiają się błogosławione, zdrowe więzi.
 Czy biorę odpowiedzialność za moją Wspólnotę, a może jestem w SLAA tylko meteorem? Czy jestem wdzięczna, że ode mnie zależy, czy stanę się stałą planetą, na której można polegać?
 Modlę się, abym brała odpowiedzialność za siebie i za SLAA. Modlę się, abym była w grupie członkiem załogi, nie pasażerem na gapę; stałą planetą, a nie meteorem. Modlę się, abyś mogła na mnie liczyć, Siło Wyższa, w Twoich zamierzeniach, jak ja na Ciebie w zdrowieniu.
 Tu i teraz: Przychodząc regularnie i dbając o Wspólnotę, gubię wzorzec życia bez zobowiązań. Staram się być - i w SLAA, i w życiu - stałą planetą, na którą można liczyć, a nie meteorem.
