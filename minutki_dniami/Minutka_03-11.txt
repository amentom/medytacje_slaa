11 marca

Teraz już tylko zawierzenie jest moim przewodnikiem. Nie mam innego kompasu.
(św. Teresa z Lisieux)
 Uznanie bezsilności wobec uzależnienia od seksu i miłości pozbawiłoby mnie resztek nadziei, gdyby nie zostało dopełnione zawierzeniem się miłującej opiece Boga. Zupełnie inaczej wygląda sytuacja, jeśli jednocześnie widzę szansę wyjścia z pułapki. Ze zdejmowanych pęt nałogu Siła Wyższa splata w SLAA sieć ratującą mnie i innych od ostatecznego utonięcia. Są trzy poziomy zawierzenia. Pierwszy, to akceptacja woli Bożej tak jak się ona przejawia w zewnętrznych okolicznościach życia - na tym poziomie dopasowuję się do biegu zdarzeń i świata, co przywraca mi równowagę. Drugi to aktywne pełnienie woli Boga w każdej dziedzinie życia - staję się Jego użytecznym narzędziem. Na trzecim oddaję się Bogu jak drogocenne naczynie; On je modeluje i wlewa w nie swoje łaski. Wtedy już nie tylko ja pełnię Jego wolę na zewnątrz, ale On spełnia ją we mnie.
Tak zupełne zawierzenie to igła duchowego kompasu wskazująca mi wspólną drogę.
 Czy proszę moją Siłę Najwyższą o przewodnictwo i oddaję się Jej opiece, a może nadal to ja prowadzę, oddając się uzależnieniu? Czy jestem wdzięczny, że wyzdrowieć i znaleźć jedność z Bogiem mogę tylko przechodząc przez kolejne etapy zawierzenia?
 Modlę się, abym zawierzenie łączył z Tobą, mój Boże. Modlę się, abym - pełniąc dziś Twoją wolę - pozwalał Ci spełniać ją we mnie, o Najmilszy. Modlę się, abym - jak igła w kompasie - w każdej sekundzie życia zwracał się ku Tobie, Panie.
 Tu i teraz: Oddając się Sile Najwyższej, w każdej sytuacji staję po stronie seksualnej trzeźwości. Pozwalam, by igła zawierzenia w moim kompasie zwracała się zawsze we właściwą stronę.
