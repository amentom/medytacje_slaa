# 30 maja

> Gdy człowiek przynosi owoc pokory, Bóg zaraz odpowiada mu cudem. (Andre Louf)

Pokora nie polega na upokorzeniach i samoponiżaniu. Pokora, to poszukiwanie prawdy o sobie. Jest ona przeciwieństwem oszalałej samowoli i przywraca nam poczucie godności. Pierwszym cudem w odpowiedzi na nasze: „Bądź wola Twoja, nie moja, Panie” jest rozwiązanie pęt uzależnienia. Im więcej wchłaniamy prawdy o sobie na mityngach, tym bardziej stajemy się pokorni: tym lepiej widzimy własne wady i braki. Kiedy robimy gruntowny obrachunek moralny i wyznajemy go, opuszczają nas złudzenia. Kiedy z Bożą pomocą zabieramy się za nasze braki i wady, także one nas opuszczają. Prowadzimy bieżącą samoobserwację: Ile jeszcze jest w nas chęci bycia zauważonym, troski o poklask, wpływy i możne znajomości? Jak subtelnie próbujemy kierować innymi lub ich pouczać? Jak trudno nam zdobyć się na życzliwość lub przyjmować ją? Jak łatwo złościmy się, jeśli ktoś próbuje nas kontrolować? Jak trudno nam ustąpić? Kiedy staramy się odegrać? Jak niechętnie prosimy o pomoc? ... Ilekroć stajemy w prawdzie Bóg odpowiada nam cudem.

- Czy przynoszę Bogu owoc pokory - moje prawdziwe wnętrze - a może nadal ukrywam prawdę o sobie?
- Czy jestem wdzięczny za cud, który nie zostawia mi miejsca na samowolę?

- Modlę się, abym, stawał w prawdzie o sobie.
- Modlę się, abym tropił i usuwał moje wady - odpryski pychy i egoizmu, które się we mnie unoszą.
- Modlę się, abym był wdzięczny za cud, który nie zostawia mi miejsca na samowolę.

Tu i teraz: Dzieląc się prawdą o sobie, przynoszę Bogu owoc pokory. Z wdzięcznością przyjmuję cud, który nie zostawia mi miejsca na samowolę.
