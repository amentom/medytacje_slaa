
# 13 lipca

> Najpewniejszy sposób stworzenia doskonałego człowieka: w ten sposób o nim myśleć. (James R. Lowell)

Jeśli chcemy całkiem wyzwolić się z uzależnienia, musimy się od nowa wychować. Mamy wbudować w siebie dobre rzeczy, których nie mieliśmy w dzieciństwie, a wyburzyć i usunąć złe treści, które wchłonęliśmy. Ich złowrogość polega na negatywnym stosunku do własnej osoby. Jakże często uważaliśmy się za bezwartościowych, zepsutych i nie zasługujących na miłość? Ileż to razy zrywaliśmy relacje, w których obdarzano nas szacunkiem, uznaniem, dobrem i przyjaźnią? Ileż razy dobijaliśmy się o akceptację i miłość właśnie tam, gdzie nigdy nie mogliśmy jej dostać? Ileż razy robiliśmy rzeczy, które przejmowały nas lękiem, wstydem i nienawiścią do siebie? Dzisiaj uczymy się myśleć o sobie pozytywnie i z miłością. Dzisiaj budujemy w SLAA więzi, które afirmują naszą godność. Dzisiaj wierzymy w swoje zdolności i odkrywamy je. Dzięki tym staraniom przygarniamy w sobie owo skrzywdzone i zapomniane kiedyś małe dziecko - a ono przygarnia naszą doskonałość.

- Czy myślę o sobie pozytywnie i z miłością, a może wciąż wolę tkwić w poczuciu niegodności, niezasługiwania i braku wartości?
- Czy jestem wdzięczny za zadanie wyburzenia z siebie i usunięcia gruzu złych treści?

- Modlę się, abym wychowywał się od nowa, odpowiedzialnie i z miłością.
- Modlę się, abym pielęgnował wspierające, wzajemne i twórcze więzi.
- Modlę się, abym myślał o sobie tak, jak Ty o mnie myślisz, mój Panie.

Tu i teraz: Dzięki SLAA chłonę wszystkie dobre rzeczy, których nie znałem, a usuwam wszelki negatywizm i wrogość. Akceptuję, przygarniam i kocham siebie, by móc tak samo traktować innych.
