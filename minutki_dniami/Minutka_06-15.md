
# 15 czerwca

> Twój upadek stanie się twoim najlepszym wychowawcą. (św. Doroteusz z Gazy)

Zbawienna siła, jaką w SLAA wydobywamy z naszego upadku, nie płynie z upokorzeń, jakie przeszliśmy w uzależnieniu, ani z udręk jego odstawienia, lecz stąd, że z odwagą spojrzeliśmy prawdzie w oczy. Decydując się zdrowieć z ulażenienia, stawaliśmy w pokorze wobec swojej bezsilności, wad, pustki wewnętrznej i duchowego bankructwa. Musieliśmy na początek zaakceptować nasz opłakany stan - punkt wyjścia, od którego zaczynaliśmy drogę do nadziei i uzdrowienia. Rozjuszone psy nałogu za plecami okazywały się naszym najlepszym nauczycielem. Bez niech nie ruszylibyśmy z miejsca. Z czasem jednak znajdowaliśmy rosnące upodobanie w tym nowym życiu, opartym na dzieleniu się, prawdzie i programie SLAA: w kapitulacji, budowaniu granic, oddawaniu się opiece Boga, obrachunku moralnym, usuwaniu wad, zadośćuczynianiu naszym ofiarom, modlitwie, samoobserwacji i pomocy innym. Uczeni przez własny upadek, uwalnialiśmy się od upokorzenia, wstydu i winy - pokora bowiem tak silnie łączy się z godnością, że ją przywraca.

- Czy stając w pokorze, uwalniam się od poczucia niegodności, a może nie chcę uznać mojego upadku za najlepszego nauczyciela?
- Czy jestem wdzięczny za rozjuszone psy nałogu, które ponaglają mnie w drodze do Boga?

- Modlę się, abym nie mylił pokory z upokorzeniem.
- Modlę się, abym szedł w grupie i nie zostawał w tyle, gdyż „ostatnich gryzą psy”.
- Modlę się, abyś Ty przywracał mi godność, mój Panie.

Tu i teraz: Słucham nauk płynących z mojego uzależnieniowego upadku. Wdzięczny za tę ostrogę, powracam z wygnania, które odbierało mi godność i słucham mądrości innych SLAA.
