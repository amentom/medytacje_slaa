19 kwietnia

Sama droga jest celem. Iść to znaczy docierać; dotrzeć - to zaprzepaścić ją.
(Swami Ramdas)
 Zdrowienie bywa porównywane do tańca. Taniec nie ma innego celu niż on sam nie dąży zaciekle, a tylko wyraża radość, tętni i afirmuje życie. W nim jest piękno, tajemnica, spontaniczność. Nasza droga w SLAA to wspólny taniec duchowy. To radość ze wzrostu i wewnętrznej przemiany, która się nie kończy, gdyż w niej samej spoczywa cel. Zawiera przebudzenie, radość, coraz nowe wglądy, niesienie posłania i służenie innym. Wyklucza pouczanie i rozkazywanie sobie, kontrolę zdarzeń, próby forsowania samowoli i wcielania siłą własnej reżyserii. (Zresztą strach pomyśleć, co by było, gdyby to nam się udało.) Nasz postęp zapładniany jest przez poczucie bezsilności, kapitulację, potrzebę ratunku i powierzanie się Bogu. Nie chodzi nam o doskonałość - cel wielu filozofów i idealistów - gdyż wtedy musielibyśmy się zatrzymać; dla nas zatrzymać się oznacza stracić, co dotąd osiągnęliśmy. Bowiem gdy ustaje przemiana i wzrost, ustaje też życie.
 Czy ciągle idę, a może zdaje mi się, że już osiągnąłem cel? Czy jestem wdzięczny, że cel nie leży w rzeczach zewnętrznych lecz w Bogu i że moja wędrówka do Niego ma sens wtedy tylko, jeśli ciągle mi Go brak?
 Modlę się, abym nie szukał celów, które mnie zwodzą z drogi. Modlę się, abym dążył do Ciebie, Boże, poprzez potrzebę Ciebie i wybawienia z erotomanii. Modlę się, abyś Ty, o Panie, był moją drogą, źródłem i życiem.
 Tu i teraz: Wolę być stale w drodze, niż raz dotrzeć i zatrzymać się. Znajduję rytm życia i tętnię nim, idąc do Boga. Wystrzegam się złudzenia, że oto osiągnąłem cel i mogę spocząć.
