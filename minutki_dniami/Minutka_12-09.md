09 grudnia

Nie daje satysfakcji rozwiązanie łatwej krzyżówki.
(Harold S. Kushner)
 Wiedza psychologiczna może ułatwić nam wgląd w mechanizmy zamka, który nas trzyma w więzieniu.
Jednak dopiero program SLAA uczy mnie, jak mogę go otworzyć i zdjąć kajdany. Dwanaście Kroków i Dwanaście Tradycji daje mi do rąk duchowe klucze do wyzwolenia z wszystkich uzależnień. To ode mnie dzisiaj zależy, czy użyję ich, aby odblokować zamek uzależnienia od seksu i miłości - najbardziej skomplikowanego i najgłębszego ze wszystkich nałogów.
Otwarte drzwi więzienia to jednak dopiero początek drogi. Potrzebuję bowiem wyjść na wolność i wziąć odpowiedzialność za siebie i swoje wybory. Otworzyć się na stały związek partnerski - nowy lub dawny, który naprawiam. Dopiero od tego momentu zaczyna się duchowy wzrost, który nie ma końca. Mój cel jest jeden i dążę do niego wspólnie z innymi, ale indywidualnymi drogami. Każdy z nas musi rozwiązać własną „krzyżówkę,” w której haśle odkrywa wolę Boga wobec siebie oraz sposoby jej wypełniania.
 Czy otwieram zamek uzależnienia od seksu i miłości kluczami SLAA? A może wolę pozostać tylko teoretykiem od jego mechanizmów? Czy czuję wdzięczność, że dzisiaj do mnie należy odwaga wyjścia na wolność przez otwarte drzwi więzienia?
 Modlę się aby używać kluczy SLAA, jakie kładziesz przede mną, Boże. Modlę się, aby mieć odwagę wyjść na wolność z otwartego więzienia uzależnienia. Modlę się, aby rozwiązując moją krzyżówkę odkrywać Twoją wolę wobec mnie, Panie, i wypełniać ją.
 Tu i teraz: Klucze Kroków i Tradycji to dla mnie klucze do królestwa - otwieram nimi więzienie uzależnienia i wychodzę na wolność. Chcę odkryć hasło Bożej krzyżówki, jaką jest moje życie.
