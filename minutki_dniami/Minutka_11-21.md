21 listopad

a
Wiara tych, co naprawdę kochają, należy tylko do nich.
(Jalal ud-din Rumi)
 Wiara jest największą z naszych rezerw. Jednak aby te rezerwy uruchomić musimy najpierw prawdziwie pokochać - siebie, innych, świat i Boga. Wiara bowiem niemożliwa jest bez miłości. Poddając się sugestiom programu SLAA, stajemy się zdolni do miłości, która daje - a nie żąda; która proponuje - a nie błaga; która wyraża - a nie manipuluje; która wylewa się na innych - a nie pochłania ich. Wiara zanurzona w takiej miłości nie poddaje się kanonom, lecz sama szuka Boga. Nie kupuje „w ciemno” Jego wizerunków ani gotowych recept, lecz wszystko sprawdza, wypełnia i przetwarza. Jest niepodległa i dlatego uchodzi często za herezję. Pilnujemy dzisiaj, aby nie utracić tej nowej, niepodległej wiary na rzecz lęków przed martwymi autorytetami i kodeksami. Jeśli bowiem chcemy osiągnąć trwałą wolność od nałogów, naszą wiarą (a w efekcie nami) nie mogą rozporządzać żadni ludzie, doktryny ani instytucje. Tylko odpowiedzialnie kochając, możemy wykorzystać największą z naszych rezerw.
 Czy prawdziwie kocham - siebie, innych, świat i Boga - a może moja wiara nie należy jeszcze do mnie? Czy jestem wdzięczny, że tylko miłość jest kluczem do mych największych rezerw: do wiary?
 Modlę się, abym dzieląc się sobą i wyrażając uczucia, przelewał na innych miłość. Modlę się, abym ja rozporządzał moją wiarą, a Ty - mną, mój Boże. Modlę się, abym zależał tylko od Ciebie, Miły.
 Tu i teraz: Ucząc się kochać prawdziwie, usuwam z mojej wiary wszelki strach i uzależnienie. Czynię ją niepodległą, dysponuję nią i odpowiadam za siebie. Wierząc proszę Boga, by dysponował mną w całości.
