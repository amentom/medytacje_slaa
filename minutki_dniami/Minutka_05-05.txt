05 maja

W ciemnościach rosną tylko grzyby i pleśnie.
Kwiaty - potrzebują słońca.
(Anna C. Salter)

Uzależnienie od seksu i miłości to choroba tajemnic. Aby w niej trwać, wiedliśmy życie podwójne, podzielone kurtynami kłamstw. Oddzielając od siebie jego różne sektory, izolowaliśmy się przed ludźmi, Bogiem i samymi sobą. W ciemnościach przemilczeń, manipulacji i sekretów gniły nasze wartości i kręgosłup moralny, tonęły skrupuły, a my nie domyślaliśmy się nawet, do jakich wyżyn człowieczeństwa jesteśmy przeznaczeni. ... Odstawienie okazało się w SLAA okresem umierania w nas ciemności w jakich żyliśmy. Ustępując pod wpływem dzielenia się i słuchania doświadczeń innych, mroki robiły miejsce światłu. Im bardziej wypierała je prawda, tym więcej było w nas nadziei, radości i szczęścia - tym bujniej rozkwitał nasz wewnętrzny ogród. Odważając się wyjść z naszą chorobą z ukrycia i stanąć w pełnym świetle, pozwalaliśmy opromieniać się dyskretnym duchowym blaskiem. Osnuci nim, nieśliśmy to posłanie innym cierpiącym erotomanom.
 Czy rzucam światło na całą moją erotomanię i jej podłoże, a może chowam się jeszcze za kurtynami tajemnic? Czy jestem wdzięczny za „rentgen” mityngów, w którym co dzień mogę się prześwietlać?
 Modlę się, abym w moje mroki wpuszczał Twoje światło, Boże. Modlę się, abym odkrył bogactwa, które we mnie złożyłeś, Panie. Modlę się, abym prowadził życie pojedyncze, prawe i przejrzyste -na pożytek dla mnie, świadectwo dla innych i Twoją chwałę, Miły.
 Tu i teraz: Dzielę się moimi doświadczeniami z każdym SLAA, aby mogła jaśnieć nowa, wolna od żądz i przebudzona duchowo rzeczywistość. Stosując do siebie program, pnę się ku światłu.
