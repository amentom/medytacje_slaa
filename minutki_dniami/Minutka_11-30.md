30 listopad

a
Brak nam odwagi nie dlatego, że rzeczy są trudne; rzeczy są trudne dlatego, że brak nam odwagi. (Lucjusz Anneusz Seneka)
 Siła Wyższa wyposaża nas w cechy, dzięki którym możemy mierzyć się z trudnościami bez wpadania w depresję lub desperację. Jeśli zdrowienie z uzależnienia od seksu i miłości wydaje się nam zbyt trudne, to dlatego, że mamy za mało odwagi, by przyjrzeć się prawdzie o sobie; odwagi, by porzucić całą dawną osobowość i wejść w pustkę; odwagi, by prosić o pomoc, okazywać słabości i być podatnym na zranienie... Jednakże, czując wsparcie SLAA, zaczynamy otwierać się przed innymi, a wtedy przychodzi potrzebna nam gotowość, siła i nieustraszoność. Bo jeśli coś było możliwe dla innych, możliwe jest także dla nas. Mamy więcej atutów niż nam się zdaje, a jeszcze więcej dostrzega ich w nas Siła Wyższa. Znajdujemy odwagę zawsze, gdy działamy mimo lęków, a nie gdy nie czujemy ich wcale. Znajdujemy odwagę zawsze gdy mówimy: „to się uda”, a nie: „to jest za trudne.” Znajdujemy odwagę zawsze gdy ryzykujemy przemianę, nie wiedząc, co nam ona przyniesie.
 Czy szukam w sobie odwagi, a może wątpię w moje ocalenie i gaszę ducha? Czy jestem wdzięczna, że SLAA nie pozwala mi już zasłaniać się wymówkami, że to lub tamto nie pozwala mi ruszyć z miejsca?
 Modlę się, abym ryzykowała mimo lęków, które czuję. Modlę się, abym uwierzyła w mój sukces i możliwości. Modlę się, abym znalazła w sobie wszystkie atuty, w które mnie wyposażyłaś, Siło Wyższa.
 Tu i teraz: Jeśli odwaga możliwa jest dla innych, możliwa jest i dla mnie. Przyjmuję lęk przed nieznanym i - odkrywając własną słabość - odkrywam moje atuty.
Chcę odkryć moją odwagę i nie boję się prosić o pomoc.
