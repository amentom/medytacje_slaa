13 stycznia

Jesteś tak głęboko chory,
jak głęboko chowasz swoje tajemnice. (anonim)
 Zdrowienie z uzależnienia od seksu i miłości jest jak wielkie, gruntowne pranie. Trwa ono latami, bowiem uczynki z całego życia piętrzą się i ciążą na poczuciu wartości. W SLAA otwieram swój magazyn brudów, sortując i wrzucając do pralki mityngów kolejne porcje tajemnic. Do tego przynagla moja choroba: bezsilność i utrata kontroli, czyli Krok 1. Zależnie od rodzaju zabrudzenia i materiału dobieram odpowiedni program. Mam do dyspozycji Kroki 4. i 5.: obrachunek moralny i wyznanie go; Kroki 6. i 7.: usuwanie wad charakteru i braków; Kroki 8. i 9.: zadośćuczynianie; Krok 10.: stały obrachunek i samoobserwacja. To podstawowe czynności. Zaufanie zaś Sile Wyższej powierzanie Jej swojego życia i woli oraz regularna modlitwa, czyli Kroki 2., 3. i 11. - to środki piorące, które dodaję. „Wodą” są zaś łzy bólu i szczęścia, jakie wyciska duchowa przemiana. I wreszcie mam Krok 12. - niosąc posłanie rozwieszam nasze odkupione życie na słońcu pogody ducha i rześkim powietrzu wdzięczności.
 Czy odsłaniam i wrzucam moje tajemnice do pralki mityngów, a może wolę się okryć płaszczem „nieskazitelności”? Czy czuję wdzięczność, że moje uzdrowienie zawsze jest takie, jak moja pokora i szczerość?
 Modlę się, aby czyszczenie własnego życia w SLAA było moim sposobem na nie. Modlę się, abym stosując Tradycje SLAA budowała i doskonaliła duchową „pralnię” Wspólnoty. Modlę się, abyś Ty, Boże, czuwał nad procesem, który mnie w niej oczyszcza.
 Tu i teraz: Nastawiam odpowiedni program na mojej duchowej pralce. Włączając się w wir dzielenia się sobą i mityngów SLAA, rozwieszam moje oczyszczone życie na słońcu pogody ducha i świeżym powietrzu wdzięczności.
