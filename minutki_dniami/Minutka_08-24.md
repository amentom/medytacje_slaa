
# 24 sierpnia

> Medytacja jest mową Boga. (Sri Chinmoy)

Jeśli chcemy poznać wolę Boga w naszym życiu, jeśli chcemy aby On nas prowadził i kształtował, to medytacja jest mową, której musimy się nauczyć. Trwając przed Bogiem w ciszy i w głębi serca, pozwalamy Mu z jednej strony „spełniać Siebie w nas i nas w Sobie”, a z drugiej „spełniać Siebie przez nas, a nas przez Siebie”. Medytacja jest jak zanurzenie w morzu, gdzie wszystko tonie w ciszy i spokoju: na powierzchni mogą szaleć sztormy i fale, lecz nasz głębia trwa niewzburzona. Tam, jak przepływające ryby, które nie zostawiają w wodzie śladu, odnajdujemy myśli, intuicje i impulsy do działań zgodnych z wolą Najwyższego. Kiedy zatapiamy się w medytacji, czujemy, że jesteśmy głębią oceanu i żadne stworzenie nie może zmącić naszego spokoju. Wtedy czujemy, że jesteśmy niebem i żadne chmury nie mogą go nam zasłonić. Wtedy słyszymy słowo, które wypowiada w nas Bóg. Wtedy stajemy się głoskami Jego mowy, która rozchodzi się w przestrzeni świata.

- Czy co dzień przeznaczam czas na kontakt z Bogiem, a może myślę, że poznam Jego mowę bez regularnego wysiłku z mojej strony?
- Czy jestem wdzięczny za modlitwę i medytację - tę duchową oprawę dnia, która jak mocna okładka spina jego luźne kartki?

- Modlę się, abym zanurzał się w oceanie milczenia i trwał w nim niezmącony.
- Modlę się, abym impulsy do działań znajdował w mojej, oczyszczanej głębi serca.
- Modlę się, abyś Ty w niej mówił do mnie, Boże.

Tu i teraz: Zapraszam Boga, mego Przyjaciela - mego jedynego i prawdziwego Nauczyciela - by przemawiał do mnie w ciszy serca. Zapraszam siebie, bym szedł za Jego głosem przez kolejny dzień.
