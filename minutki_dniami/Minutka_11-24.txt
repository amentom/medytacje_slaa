24 listopad

a
Niebo uzbraja w miłość wszystkich, których chciałoby ocalić.
(Lao Tsy)
 Miłość mocniejsza jest od śmierci; bywa jednak, że marny nałóg staje się mocniejszy od miłości. Rozwija się on na jej braku i dalej już jej nie dopuszcza. ... Dziś jednak mamy oręż, który kruszy mury uzależnień, wprowadzając prawdziwą miłość w czarne lochy duszy, jakie stworzył w nas jej brak. Uzbrojeni przez niebo w tę broń, trudem, prawdą i ofiarami torujemy sobie drogę ratunku. Nasze ofiary to - prócz ofiar w ludziach, którym się to nie udało - bóle oddawania seksualno-uczuciowego haju, bóle zmieniania siebie i uwalniania zranień dzieciństwa, bóle odkłamywania się, nabywania pokory i uczciwego obserwowania siebie. Są one pieczęcią roztoczonej nad nami opieki Siły Wyższej. Seks, zauroczenia i fantazje udawały miłość i, jako jej obsesyjna namiastka, niszczyły nas duchowo, emocjonalnie i fizycznie. Miłość w jaką niebo wyposaża nas dzisiaj, nie ma nic wspólnego z upojeniem. Albo jest trzeźwa, albo nie może zaistnieć.
 Czy w lochy mojej duszy wpuszczam miłość, w jaką uzbraja mnie SLAA, a może, aby ich w sobie nie czuć, nadal upajam się namiastką? Czy jestem wdzięczna za duchowy oręż, który kosztuje mnie tyle wyrzeczeń i tak cudownie ocala?
 Modlę się, abym zdobywała oręż miłości, która mnie ocala. Modlę się, abym godziła się na ofiary i trudy zmieniania siebie. Modlę się, abym poprzez program SLAA znajdowała drogę do Ciebie, Siło Wyższa.
 Tu i teraz: Godząc się na każde wyrzeczenie i trud, zdobywam duchowy oręż miłości, aby nie zdobyła mnie znowu obsesyjna iluzja. Dzieląc się tą miłością w SLAA, doskonalę ją w sobie i mnożę.
