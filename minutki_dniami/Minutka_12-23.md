23 grudnia

Choćbyś po ludzku przegrał całkowicie, masz czas póki żyjesz. (Jerzy Popiełuszko)
 To właśnie całkowita przegrana, do której przyznaję się przed sobą, nawraca mnie do Siły Wyższej. Póki żyję, zawsze mogę prosić o pomoc i pozwolić Sile Wyższej aby zaczęła podnosić mnie z upadku. Nie mogę mieć pewności ile czasu mi jeszcze zostało i właśnie to pomaga mi traktować program SLAA poważnie i nie odkładać zdrowienia na później. Na szczęście Bóg nie spodziewa się po mnie doskonałości, a tylko gotowości do poprawy i otworzenia się na Jego miłość.
Kiedy zachowuję abstynencję od uzależnienia od seksu i miłości i żyję według sugestii programu SLAA, rozpoczynam proces wewnętrznej odbudowy. I nawet jeżeli nie uda mi się wszystkiego naprawić, to czuję, że tu i teraz żyję w radości i spełnieniu. Jak dobrze jest żyć z gotowością, by w każdej chwili bez lęku móc stanąć przed Bogiem i powiedzieć: „Oto jestem, Panie; przygarnij mnie, proszę, do Siebie”.
 Czy, przyznając się do bankructwa, już dziś zaczynam odbudowę siebie? Czy może beztrosko zakładam, że mam jeszcze czas? Czy czuję wdzięczność do SLAA za program, który nadaje sens mojemu życiu i usuwa lęk przed jego zmarnowaniem?
 Modlę się, aby nie zwlekać z podjęciem wewnętrznej odbudowy. Modlę się, aby nie dać się zwieść przeświadczeniu, że mam jeszcze czas. Modlę się, aby móc w każdej chwili stanąć przed Tobą, Boże, bez poczucia zmarnowanego życia.
 Tu i teraz: Chociaż na pierwszy rzut oka mogę mówić o przegranej, to gdy stawiam moje zdrowienie na pierwszym miejscu mam pewność, że znajdę wszystko, czego mi trzeba do trzeźwego i dobrego życia.
