18 listopad

a
Kto ma usłyszeć, usłyszy z daleka;
ale kto nie ma usłyszeć, nie usłyszy nawet z bliska. (Opowieści chasydów)
 Niesiemy posłanie SLAA wytrwale, lecz nie mamy wpływu na to, czy, kiedy, i do kogo ono trafi. Pamiętamy, że sposób i moment, w którym cichy głos Siły Wyższej docierał do naszych uszu i serc, wcześniej był przed nami zakryty. Do jednych z nas nawiedzenie przez Prawdę przychodziło nagle, jak runięcie tamy piętrzącej wielkie wody, do innych zaś w sposób bardziej przypominający wiosenne roztopy. O naszym dalszym losie rozstrzygała wtedy pozytywna odpowiedź - nasze TAK dla woli Siły Wyższej płynące z uświadomionej potrzeby ratunku. Bez łaski rozpoznania czasu swego nawiedzenia i bez naszej odpowiedzi na nie, nie mogliśmy utrzymać się we wspólnocie. Jeśli nasze ucho pozostawało zamknięte i nie pracowaliśmy, by je otworzyć, modląc się o to i medytując, nie mogło pomóc i najgłośniejsze wołanie. Tylko gdy w odpowiedzi na cichy głos Siły Wyższej ofiarowujemy Jej siebie, przestajemy być ofiarami nałogu.
 Czy wychwytuję czas mojego oświecenia i idę za Prawdą, a może nadal zagłuszają Ją we mnie podszepty nałogu? Czy jestem wdzięczna, że mogę wyprosić łaskę otwarcia się, która mnie potem tak bezlitośnie ratuje?
 Modlę się, abym słyszała głos Prawdy i nie zagłuszała go. Modlę się, abym, czekając na Twoją obecność, Siło Wyższa, trzymała drzwi serca otwarte. Modlę się, abym odpowiadając na każdą ludzką potrzebę ratunku z nałogu, była dziś do Twej dyspozycji, Siło Wyższa.
 Tu i teraz: Słucham, by wychwycić czas mojego oświecenia. Niosąc posłanie, nie krzyczę nikomu do ucha, lecz zdaję się na cichy głos Siły Wyższej. Pamiętam, że tylko Ona może je otworzyć - nie ja.
