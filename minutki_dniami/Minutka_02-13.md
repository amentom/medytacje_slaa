13 lutego

Bóg mieszka wszędzie tam, gdzie ludzie zechcą go wpuścić.
(Opowieści chasydów)
 Ciało nie może żyć bez duszy; dusza - bez modlitwy; modlitwa zaś - bez rozpaczliwego głodu Boga. Modlitwa jest jak budowanie mostu nad fosą, okalającą moje jestestwo - mostu, po którym Bóg ją przekracza i wchodzi do mojego wnętrza. Medytacja to zapraszanie Boga, oczekiwanie w progu i wychodzenie Mu naprzeciw. To napełnianie się Jego Duchem i szczęściem, kiedy się zjawia. Bóg dotyka mnie wtedy i wchodzi do środka, a ja oddaję mu się w posiadanie. Od Niego płynie uniwersalne pokrzepienie, które nie zależy od tego, czy i jak Boga pojmujemy, ani jak Go wyznajemy. Decydująca jest moja tęsknota, moja rozpaczliwa potrzeba zespolenia się z Nim. Modląc się, wołamy - z dna naszej pustki, upadku i osamotnienia - o ratunek.
Dzięki temu moja miłosna obsesja, seksualne nienasycenie osiągają kres w Najwyższym. Wpuszczając Go w moje zamknięte miejsca duszy, w Nim znajduję mieszkanie, a On zamieszkuje we mnie.
 Czy kładę Bogu most, by mógł po nim przejść i zamieszkać we mnie, a może zamykam się sam na sam ze swoim uzależnieniem? Czy jestem wdzięczny za duchową tęsknotę i rozpacz niespełnienia, która pozwala mi tak donośnie wołać: Zabierz mnie, Panie?
 Modlę się, abym kładł Ci, Boże most nad fosą okalającą moje jestestwo. Modlę się, abyś przeszedł po nim, Panie i wychodzę Ci naprzeciw. Modlę się, abyś objął mnie, Miły w posiadanie jak własny dom - a ja, abym objął Ciebie.
 Tu i teraz: Wielu prosi Boga o mieszkanie. Ja modlę się, abym stał się mieszkaniem dla Niego. To On puka do mnie jak ktoś bezdomny, wyrzucony, kogo skazałem na tułaczkę. Wpuszczam Go, aby miał dom we mnie - a ja w Nim.
