04 grudnia

Tyle razy unikamy ryzyka, ile razy je podejmujemy. (Henry David Thoreau)
 Ile razy unikamy ryzyka całkowitej przemiany życia i spotkania z prawdziwym, nie odkrytym sobą, tyle razy szukamy bezpieczeństwa na tonącym Titanicu. Każdy Krok programu wymaga ode mnie ryzyka.
Ryzykuję, czy nie umrę lub nie zwariuję wskutek odstawienia?
Czy Siła Wyższa może lub zechce mnie uzdrowić? Czy mnie nie odtrąci?
Jeśli się Jej powierzę, to czy zostanie jeszcze ze mnie coś ciekawego?
Ryzykuję czy inni zaakceptują mnie, jeśli się przed nimi otworzę?
Czy gdy odejdą moje wady, nie wpadnę w „niebiańską” nudę?
Czy - jeśli będę zadośćuczyniać - nie wystawią mi rachunku nie do spłacenia?
Czy jeśli odsłonię się i okażę swoją wrażliwość, będę umieć żyć na tym brutalnym świecie?
Ryzykuję czy ktokolwiek się przebudzi, kiedy będę nieść posłanie?
Jak pogodzę duchowy program z materialnymi wymogami życia? ...
Depczące po piętach uzależnienie od seksu i miłości sprawia, że podejmuję każde ryzyko na tej drodze. Dziś wiem, jak bardzo mi się to opłaca.
 Czy podejmuję każde ryzyko na drodze przemiany, a może nadal chcę go uniknąć? Czy wierzę, że jeśli zachowuję uczciwość wobec siebie, to z programem SLAA musi się udać?
 Modlę się, aby podejmować każde konieczne ryzyko na ścieżce duchowej. Modlę się, aby działać bez lęku i powierzać rezultaty Tobie, Boże. Modlę się, aby zachowywać uczciwość i pamiętać, że z programem SLAA nie może mi się nie udać.
 Tu i teraz: Podejmuję każde ryzyko, jakiego wymaga ode mnie proces zdrowienia. Zaczynam od bezwzględnej uczciwości. Tylko w ten sposób mogę uniknąć powrotu do autodestrukcji i naprawiam moje życie.
