17 lutego

Samotna strzała łatwo się łamie, ale nie dziesięć w jednym kołczanie. (przysłowie japońskie)
 W grupie ludzi o jednym, wspólnym celu, nasze doświadczenia, którymi dzielimy się na mityngach, stają się niewytłumaczalnym lekarstwem - duchowym antidotum na erotomanię. Świadomość, że nasza choroba jest jedna, mimo różnych form jakie przybiera, jest łaską daną nam przez Boga właśnie w SLAA. Nieraz myśleliśmy, żeby, na przykład dla lepszej identyfikacji, rozbić się na grupy skupione tylko na jakimś określonym wzorcu lub typie zachowań. Jednak lecząc część, nie zostalibyśmy uzdrowieni w całości, czyli nie osiągnęlibyśmy w praktyce nic. Dopiero całość jest ocaleniem. Dopiero razem, trwając w jedności, osiągamy cel. Tkwiąc w SLAA jak strzały w kołczanie, nie dajemy się złamać naporowi choroby i nawet jeśli trafiają do nas ludzie mający zgoła niecny cel, nasza solidarna trzeźwość przekonuje ich, że tracą czas - nie znajdą tu seksu czy miłosnej intrygi. Gdy jednak dopuszczamy do podziałów i trzymamy się na peryferiach SLAA, ryzykujemy, że podejdzie nas i porwie grasująca w ciemnościach choroba.
 Czy widzę, że tak, jak uzależnienie od seksu i miłości jest jedno, tak jedno powinno być SLAA, a może prowokuję podziały i próbuję iść w pojedynkę? Czy dziękuję Bogu za osoby, które mimo całkiem innych wzorców czuły w chorobie to samo, co ja, i tak samo chcą zdrowieć?
Modlę się, abym nie błąkał się samotnie lub na peryferiach SLAA. Modlę się,
abym, tkwiąc w kołczanie SLAA, cenił jedność Wspólnoty i działał według 12 Tradycji. Modlę się, abym - niosąc posłanie - był jak strzała wypuszczana z łuku mityngów Twoją ręką, Boże.
 Tu i teraz: Chcę tkwić jak strzała w kołczanie Wspólnoty SLAA. Pozwalam, by kierowała mną ręka Łucznika, który nie chybia celu, więc nie martwię się o skutek. Moje ocalenie tkwi w jedności Anonimowych Erotomanów.
