04 maja

To nie nasze zachowania są sednem naszego problemu, lecz kompulsywne szukanie bezpieczeństwa. (anonim)

 Przymus szukania bezpieczeństwa wtrącał nas w zagrożenie i izolację. Gonitwa za seksualnym ogłuszeniem i miłosną błogością zmieniała nas w osoby bezwzględne, egoistyczne i słabe. Dla iluzji bezpieczeństwa i mocy powtarzaliśmy czyny, które zaraz potem chcieliśmy wymazać z pamięci. Z tego zaklętego kręgu destrukcji wyrwało nas przyjście do SLAA i pełne odstawienie, bowiem gdy ktoś bije głową w mur, na początek zawsze mu pomoże, gdy przestanie to robić. Wkrótce jednak wyłaniało się sedno naszego problemu: poczucie opuszczenia, pustka i lęk przed bliskością; wstyd, poczucie winy i strach przed życiem; emocjonalny głód, bezradność i duchowa tęsknota. ... Dzisiaj, w bezpiecznym kręgu Wspólnoty i pod miłującym okiem Boga, mamy sposób i miejsce na odbudowę siebie. Zaczynamy przeżywać nasze uczucia i w całkiem inny sposób cieszyć się życiem. Dzięki temu, że otulamy się wzajemnie zrozumieniem, akceptacją, ciepłem i uwagą, Siła, która nas prowadzi i podtrzymuje w zdrowieniu, przywraca nam poczucie bezpieczeństwa, godności i wartości.
 Czy czuję moją bezsilność i poczucie zagrożenia, a może nadal odsuwam je od siebie erotomańskimi zachowaniami? Czy jestem wdzięczny, że moje pragnienie bezpieczeństwa wciąż odsyła mnie do Siły Wyższej?
 Modlę się, abym trzymał się kręgu SLAA i nie wracał do kręgów erotomanii. Modlę się, abym miał zgodę na przeżywanie mojej słabości, pustki i lęków. Modlę się, abym w Tobie, Boże szukał dziś bezpieczeństwa, siły i ochrony.
 Tu i teraz: Uruchamiałem się po to, by móc czuć się silnym, śmiałym, zaopiekowanym i kochanym. Teraz zdrowieję dokładnie po to samo. Znajduję to najpierw w kręgu mityngów SLAA.
