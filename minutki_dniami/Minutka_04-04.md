04 kwietnia

Kara lub nagroda - każdego dnia wybór należy do ciebie.
(anonim)
 Jeśli słucham sercem i dzielę się autentycznym sobą, mityng SLAA zawsze staje się dla mnie skarbnicą duchowych pereł. Rodzę je w bólach i radościach wspólnie uwalnianego cierpienia; zawiązują się one z okruchów moich tragedii i ujawnianych tajemnic. Zawierzenie się Sile Wyższej - praca nad własnym charakterem i wychowanie siebie od nowa - to nić, na którą po kolei nawlekam te odnajdywane klejnoty. Szlif nadaje im moja praca z programem, a połysk - szczęście odrodzonego życia. Przychodząc wciąż do SLAA i trwając w abstynencji, przystrajam się duchowymi perłami, jakie należą do rzadkości na ziemi. Karą mógłbym być tylko ja sam: mój brak odwagi, by każdego dnia sięgać po nagrodę: by wspólnie otwierać niewyczerpany skarbiec seksualnej i miłosnej trzeźwości, wiary i nadziei. Zawsze gdy odpuszczam sobie mityng SLAA lub niesienie posłania, pozbawiam się jakiegoś klejnotu. Tylko ode mnie zależy, czy sięgnę dzisiaj po kolejny z nich.
 Czy sięgam po skarby, jakie kładzie przede mną Wspólnota SLAA, a może opuszczam mityngi lub grzęznę w ocenianiu innych? Czy jestem wdzięczny, że duchowe perły rodzą się tylko w bólach stawania się prawdziwym?
 Modlę się, abym nie omijał pereł, jakie mogę znaleźć w SLAA. Modlę się, abym pomagał narodzić się we mnie autentyczności i duchowemu wzrostowi. Modlę się, abym każdego dnia sięgał po skarby, jakie Ty mi przeznaczasz, Boże.
 Tu i teraz: Sięgam po skarby, jakie daje mi SLAA - uwalniając mój ból, przemieniam go w duchowe klejnoty. Z zaczynu dawnych tragedii i tajemnic wspólnie wypracowuję perły wiary, nadziei i miłości.
