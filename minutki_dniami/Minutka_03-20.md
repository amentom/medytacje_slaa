20 marca

Myślisz, że jestem w niebie? To niebo jest we mnie....
(anonim)
 Nie bój się napełniać swego serca ludźmi, których kochasz - nie zabiorą w nim miejsca dla Siły Wyższej. Bóg nie jest zazdrosny jak uzależniony kochanek. Jego miłość do człowieka nie zajmie w twoim sercu miejsca, tak jak głos śpiewaka nie zajmuje przestrzeni w sali pełnej publiczności, choć przecież całą ją wypełnia. Jeśli oddasz się Sile wyższej razem z otaczającymi ludźmi, zjawiskami i zdarzeniami, Bóg zyska nie tylko ciebie, lecz jeśli ofiarujesz mu serce gołe i puste, cóż ma do dyspozycji? Jeśli przyjął On bez zastrzeżeń całą twoją erotomanię - twoje czyny, rany i wady - o ileż radośniej przyjmie teraz serce bijące miłością do innych i świata. Ogołocenie nie oznacza gołych, zimnych ścian w bezludnym domu. Ogołocenie to umeblowanie go od nowa. To zamieszkiwanie siebie w wolności od nałogów, w której Bóg napełnia nas niebem. Dzięki „szkole” SLAA możemy dziś wylewać tę miłość na innych i cały świat.
Czy odważam się kochać - mieć głębokie i szczere więzi - a może dalej się chowam, by uniknąć „inwazji” świata na mnie? Czy jestem wdzięczny za niebo, które jest we mnie i które tylko muszę odkryć?
 Modlę się, abym był jak pełna ludzi sala koncertowa, w której rozbrzmiewa Boża symfonia życia. Modlę się, abym pozwalał nieść się we mnie Twemu głosowi, Panie. Modlę się, abyś porwał, Boże, moje serce pełne ludzi, tak jak porwałeś moją erotomanię.
 Tu i teraz: Przestaję być pustą widownią, na której siedziałem samotnie. Kiedy nikomu nie bronię miejsca w moim sercu, niebo jest we mnie. Nie muszę już za nim gonić ani przed nim uciekać.
