24 marca

Uczucia są naszymi sprzymierzeńcami;
wypierając je, przysparzamy sobie śmiertelnych wrogów. (anonim)
 Z chwilą wejścia na program SLAA to od nas zaczyna zależeć, jaki spektakl będzie grany w naszym życiu: uzależnienie od seksu i miłości czy fascynująca przygoda przemiany. Natura wyposażyła nas we wspaniały z gruntu i wszechstronny zespół aktorski - uczucia. To nasi mistrzowie wszelkich nastrojów i ról. Jednak gdy część z nich zepchnęliśmy pod scenę, by ich nie widzieć i nie słyszeć, innych zwolniliśmy z pracy, a kolejnych lękliwie omijamy i gdy tylko pozostałych kilka eksploatujemy do grania monotonnego scenariusza, nie dojdziemy do ładu z tak skłóconym „towarzystwem”. ... Dlatego w zdrowieniu musimy odwołać się do Siły Wyższej - jedynego, niezawodnego Reżysera. Dlatego dziś Bogu powierzamy kierownictwo planu, scenariusz i wdrożenie, uczuciom pozostawiamy scenę, a sobie - współpracę i obserwację dzieła. Dlatego w naszym życiu zaczyna panować harmonia, a my cudownie wplatamy się w bieg sytuacji i zdarzeń, które zaczynają nam sprzyjać.
 Czy, pozwalam moim uczuciom grać w Bożym spektaklu życia, a może próbuję je wyprzeć lub ominąć? Czy jestem wdzięczny, że odblokowując emocje zyskuję życzliwy, wszechstronny i trzeźwy zespół aktorski?
 Modlę się, żeby moje uczucia nie były więcej wrogami, a życie - teatrem jednego aktora. Modlę się, abyś Ty, mój Panie, pisał w nim swój scenariusz. Modlę się, abym wplatał się w bieg sprzyjających zdarzeń, które Ty reżyserujesz, Boże.
 Tu i teraz: Od kiedy w moim życiu scenariusz pisze Bóg, a ja pozwalam uczuciom na swobodną grę, kroczę drogą cudów - mogę odzyskiwać pełnię i odnajduję sprzymierzeńców w zdrowieniu.
