15 stycznia

Nie ma wstępu do własnego wnętrza ten, kto kocha hałas i boi się ciszy. (Abu Said ibn al-Chajr)
 Kto się lęka zanurzenia w ciszy - kto ucieka przed sobą: własnym zgiełkiem, powierzchownością i pustką, albo kto ciągle za czymś pędzi - nie może doświadczać pokoju serca ani głębi modlitwy. Zwykle bronimy się przed zajrzeniem do swojego wnętrza i barykadujemy się przed nim, by ono nie zajrzało do nas. Jednak jego bolesny napór - wskazując na istnienie w nas czegoś najgłębszego, co w erotomanii zepchnęliśmy i zaniedbaliśmy - skierował nas do SLAA, zmuszając do podważenia i oddania wszystkiego, kim i czym byliśmy dotychczas w życiu. Było to często najbardziej przerażające przeżycie jakie znamy - przedziwny akt heroizmu, który otwierał nam wstęp do własnego wnętrza. Umocnionym tym doświadczeniem, łatwiej było nam potem stale na nowo zanurzać się w swojej głębi i spoczywać w niej, w prawdziwej ciszy serca. Cisza i pustka pokazuje nam ciągle, czym jest nieustraszoność.
 Czy zanurzam się w ciszy i trwam w milczeniu - a może odrywa mnie zgiełk myśli, lub frenetyczny pęd? Czy jestem wdzięczny, że cisza, w którą wchodzę, ciągle uczy mnie nieustraszoności?
 Modlę się, abym doświadczał ciszy umysłu i serca. Modlę się, aby nie oderwał mnie hałas, jaki mi wtedy najbardziej dokucza. Modlę się, abym, zatopiony we wnętrzu, scalał się z najistotniejszą cząstką siebie: z Tobą, mój Panie.
 Tu i teraz: Omijając hałas, powierzchowność i lęk przed ciszą, zstępuję do mojego wnętrza. Chcę odnaleźć w nim moją najistotniejszą cząstkę - Boga - i scalić się z Nim.
