07 październik

a
W tym życiu nikt nie jest tak doskonały, żeby nie mógł stać się jeszcze doskonalszym. (św. Katarzyna ze Sieny)
 Nie myśl, że sponsor, który próbuje ci pomóc i podnieść na duchu, żyje bez problemów, wśród harmonii, prostych prawd i kojących słów, które magicznie porządkują chaos. Jego życie tak samo napotyka na wiele trudności, cierpień, upadków i w pewnym sensie pozostaje daleko w tyle za twoim. Gdyby było inaczej, nie mógłby tych prawd odkryć w sobie - nie mógłby znaleźć tych słów ani wyczuć, kiedy są potrzebne. A jeśli sam kogoś sponsorujesz, nie stawiaj siebie, ani nie dawaj się stawiać, w pozycji świętego czy guru. Pilnuj, byś jedynie dzielił się sobą, był obecny i współczuł, zamiast operować teorią i sloganami. Bowiem pomagamy innym tylko wtedy, gdy ich słuchamy, przeżywamy z nimi ich cierpienia i dzielimy się własnym doświadczeniem. Jedynie żyjąc treścią własnych „kazań”, a nie wygłaszając je, możemy stawać się coraz doskonalsi.
 Czy żyję treścią prawd, które głoszę, a może żongluję sloganami i chowam się za teorią? Czy jestem wdzięczna, że mój rozwój lepiej postępuje naprzód, gdy pozostaje w tyle za życiem innych?
 Modlę się, abym nie traciła z oczu moich braków. Modlę się, abym - znajdując kojące prawdy i słowa - żyła nimi zamiast je wygłaszać. Modlę się, abym nie zajmowała pozycji świętej, lecz, jako wiecznie początkująca, doskonaliła siebie.
 Tu i teraz: Żyję treścią moich „kazań” zamiast je wygłaszać. Nie pouczam nikogo, a tylko dzielę się sobą. Kiedy Sile Wyższej zostawiam rolę guru, wszyscy wokół mnie zaraz oddychają z ulgą.
