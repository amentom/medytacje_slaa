
# 31 grudnia

> Czekając na właściwy moment, możemy nigdy nie zacząć żyć naprawdę. (Thich Nhat Hanh)


Odkładanie życia na później może doprowadzić mnie do katastrofy. Dzieje się tak ilekroć mówię: „Musi się jeszcze wydarzyć to lub tamto i wtedy zacznę żyć naprawdę”.
Czy to ma być wejście w idealny związek, spotkanie wymarzonego partnera, wysokie dochody, życie w pięknym słonecznym kraju, inny szef w pracy, dziecko, które przestaje sprawiać problemy, osiągnięcie idealnej sylwetki. To wszystko jest złudzeniem, bo kiedy już udaje mi się osiągnąć te wymarzone okoliczności okazuje się, że w gruncie rzeczy we mnie jest ta sama cierpiąca osoba.
Czekanie na „ten właściwy” moment odgradza mnie od siebie i od doświadczenia prawdziwego szczęścia. Prawdziwe spełnienie przynosi akceptacja. Czyż nie o to zabiegam ilekroć chcę spełnić czyjąś lub swoją wizję? Czy nie chodzi tylko o to, żeby dojść do wniosku, że jest tak, jak powinno być? Dzisiejszy dzień jest taki, a nie inny i w nim mogę odnaleźć swoje szczęście. Ja jestem taka, jaka mam być dzisiaj. Taką, jaką siebie spotykam dzisiaj pragnę otoczyć troską, miłością i opieką.
Spokój ducha i radość są owocem wdzięczności za to co jest mi dane: za życzliwą osobę, która mnie wysłucha i wesprze, kiedy jest mi z czymś trudno lub z którą pośmieję z żartu, który tylko my rozumiemy. Za to, że mogę pójść na spacer do lasu i doświadczyć kojącego wpływu przyrody. Za to że mogę pozwalać łzom swobodnie płynąć, kiedy czuję ból i dzięki temu otwieram się na doświadczenie ulgi. Czy czuję wdzięczność, za te kilka minut, kiedy przygotuję dla siebie pyszny posiłek i doświadczam prostego, a jakże budującego spełnienia potrzeb? Albo, kiedy przygotowuję sobie kąpiel i moje ciało doświadcza tak potrzebnego mi odprężenia?
Śmierć może być katastrofą, lecz jeszcze większą będzie nie podjęcie życia.

- Czy akceptując siebie zaczynam żyć tu i teraz?
- Czy ciągle wydaje mi się, że musi wydarzyć się coś, co zmieni moje życie?
- Czy czuję wdzięczność, że do szczęścia wystarcza zaryzykować czucie i bycie „tu i teraz?”

- Modlę się, aby program SLAA działał we mnie - dzisiaj.
- Modlę się, aby nie koncentrować się na tym, czego mi jeszcze do szczęścia brakuje.
- Modlę się, aby wzbudzić w sobie wdzięczność za to co już otrzymałem od Ciebie, Boże.

Tu i teraz: Zaczynam żyć naprawdę: czuć i działać. Nie odkładam zdrowienia na później, gdyż w ten sposób mogę nigdy nie podjąć tego zadania.
