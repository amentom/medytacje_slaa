09 listopad

a
Czystość to poczucie zadbania o ołtarz,
na którym Bóg przemienia twoje ofiarowywane mu serce. (Sri Chinmoy)
 Czystość to władza duszy, która pozwala na usuwanie własnego brudu - na poznawanie siebie w nadprzyrodzonym świetle oraz naprawę braków. Czystość to proces oddzielania dobra od naszej pożądliwości. Sami z siebie byliśmy ślepi na prawdę o nas i naszym uzależnieniu. Dopiero trafiając do SLAA z chęcią przemiany i otwierając się z głębi własnej bezsilności, trafialiśmy na cud. Stół mityngowy stawał się ołtarzem, na którym kładliśmy nasze dawne życie, by Bóg przemieniał je w nową, odkupioną wolność. Dzieląc się, oddawaliśmy swoje gorzkie tajemnice, manipulacje, żądze, wady, chwiejność i opór - całą chorą treść naszych serc - a Bóg dokonywał ich oczyszczenia i wkraplał w nas poczucie godności. .. Zadbanie o „ołtarz” SLAA, na którym doznajemy przemiany, to nasza troska, by zabrakło na nim naszych doświadczeń. Ofiarowując się na mityngach, doznajemy przemienienia, wdzięczności, nadziei, entuzjazmu, więzi i pokoju ducha.
 Czy ofiarowuję na mityngach moje skołatane chorobą wnętrze, a może wciąż chowam w nim gorzkie tajemnice, przeżycia i doświadczenia? Czy jestem wdzięczny, że Bóg przemienia mnie na tyle, na ile dzielę się prawdziwym sobą?
 Modlę się, abym składał moje serce na „ołtarzu” SLAA. Modlę się, abym wpuszczał Twoje światło, Boże, aż na dno mojego serca. Modlę się, abyś Ty, o Panie, przywracał mi poczucie godności.
 Tu i teraz: Dokładam się do puli doświadczeń na mityngach. Oddając całą chorobę, ofiarowuję moje doświadczenia innym, aby Bóg oczyszczał moje serce i wkraplał w nie poczucie godności.
