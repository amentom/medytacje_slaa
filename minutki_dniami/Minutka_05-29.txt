29 maj

a
Ci, którzy są wolni od pokus, nie znajdują się między wybranymi. (św. Ammonas)
 Zdrowienie w SLAA to droga przez gąszcz pokus - raz gwałtownych, raz podstępnych, raz niewinnych i subtelnych. Nasza gotowość, by wyzwolić się z pęt obsesji, a potem nie ustać w drodze, poddawana jest coraz nowym próbom. Obok chęci uruchomienia się, tak samo groźne jest dla nas unieruchomienie się: izolacja od ludzi, od siebie i od leczącego Ducha. Możemy nie odczuwać pokus, lecz nasze doświadczenie wskazuje, że ich zniknięcie oznacza zwykle albo „ciszę przed burzą”, albo to, że omija nas działanie programu. Pożądania są wpisane w ludzką naturę, jednak straciwszy nad nimi kontrolę, musimy mieć duchową tarczę, aby z nimi żyć i zdrowieć. Chroni nas Wspólnota, Kroki SLAA i budowane zdrowe więzi. Dzisiaj każda pokusa odsyła nas do miłującej Bożej Obecności, trzeźwych ludzi i do grupy SLAA. W ten sposób możemy zaliczać się do grona wybrańców - wyrwanych z erotomanii i przebudzonych duchowo.
 Czy pozwalam, by każda pokusa ponaglała mnie w zdrowieniu, a może wciąż im ulegam lub je w sobie zamrażam? Czy jestem wdzięczny, że to ja decyduję, czy zaliczę się do grona zwycięzców ocalonych z nałogu?
 Modlę się, aby pokusy umacniały moją duchową tarczę. Modlę się, abym po ustaniu obsesji i nastaniu pogody ducha nie ustał w dalszej drodze. Modlę się, abym sięgał po Twą miłującą Obecność, Panie.
 Tu i teraz: Gdy dobijają się do mnie pokusy, traktuję je jak znaki drogowe mówiące: „zakaz wjazdu”. Respektuję moje ograniczenia, sięgam po pomoc SLAA i odnajduję drogę.
