
# 20 sierpnia

> Moje wyobrażenia o Bogu nie są Bogiem; muszą więc we mnie ulec zniszczeniu. Niszczy je On sam. (Clive Staple Lewis)

Obrazy świętości łatwo nabierają mocy samej świętości. Jeśli mój wizerunek Siły Wyższej nie pomaga mi odczuć Jej miłującej obecności, jest dla mnie bezużyteczny, jeśli nie szkodliwy. Jeśli noszę w sobie obraz „Boga” napawający lękiem - „Boga” prześladującego, niedostępnego lub obojętnego, noszę wroga, który mnie tłamsi i niszczy. Obrazy takie są zwykle wewnętrznym odbiciem karzącego rodzica i uaktywniają moje lęki i zranienia z dzieciństwa. Dzisiaj, w zdrowieniu, to ja odpowiadam za usuwanie wszelkich wrogich wizerunków Siły Wyższej, które blokują mój rozwój duchowy. Metodą odejmowania budzących lęk i grozę atrybutów Boga pozwalam działać na mnie samej Jego czystej, niepojętej i bezwarunkowej miłości. To Ona jest odpowiedzią na wszystko, czego szukałem w uzależnieniu. To ona leczy moje ego, pożądanie, braki i wady. To ona jest znakiem cudu w moim życiu. Nie odpowiadające Bogu Jego wizerunki niszczy we mnie On sam. Szczęśliwi, co nie gorszą się obrazoburstwem.

- Czy niszczę w sobie te obrazy Boga, które nie niosą miłości, a może wciąż nie śmiem podnieść ręki na „święty autorytet”?
- Czy jestem wdzięczny, że to ja mam się otworzyć na ten cud?

- Modlę się, abym omijał „święte przekazy”, które mnie niszczą.
- Modlę się, abyś odsłonił mi swoje prawdziwe oblicze, Boże.
- Modlę się, abyś Ty, Panie, zajmował we mnie miejsce po fałszywych wyobrażeniach Ciebie.

Tu i teraz: Burzę wszystkie wizerunki Siły Wyższej, która jest okrutna, niedostępna lub obojętna. Napełniam się Bożą miłością, i pomagam cudowi, którego we mnie dokonuje poprzez SLAA.
