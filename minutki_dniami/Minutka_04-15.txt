15 kwietnia

Użycie wioseł jest zbędne, jeśli wiatr dmie w twój żagiel.
(Grzegorz Synajczyk)
 SLAA uczy nas wytrwałości. Nieraz musimy przez wiele lat, modląc się, znosić rozproszenia i oschłość, zanim pierwszy powiew ducha napełni nasz żagiel. Wiosłujemy zapamiętale - to zwiększając wysiłki, to znów słabnąc i wątpiąc, by jednak wciąż na nowo się mobilizować - a bywa, że Boże tchnienie jak nie przychodzi, tak nie przychodzi. Nie możemy go wymusić, lecz tylko zachowywać abstynencję i czekać. Możemy też prosić o Boże natchnienie, by ożywiło naszą modlitwę. Prędzej czy później musi przyjść chwila, gdy poczujemy, że właśnie „powiało”. A wtedy odkładamy „wiosła” mowy i zaczynamy modlić się sercem. Kiedy więc wreszcie poniesie nas, zatopionych się we własnym wnętrzu w cichej obecności Boga, Jego tchnienie, nie sięgamy z powrotem po słowa. Nasz żagiel napełnia się Nim i napina, a nasze poddanie się najlepiej je odwzajemnia. Ono pozwala Bogu być w nas, prowadzić nas i działać przez nas tak, jak On chce.
 Czy, modląc się, czekam wytrwale aż poruszy się we mnie wiatr Bożego Ducha, a może płoszę go lawinami słów? Czy jestem wdzięczny, że nie mogę go w sobie sam wywołać, a tylko przyjąć jako łaskę i dar?
 Modlę się, abym przeniósł modlitwę z głowy do serca. Modlę się, abym - czując Twoje tchnienie, Boże - zamilkł i dał się nieść. Modlę się, abym stawiał Ci żagle mojej duszy, wierząc, że znów je napełnisz.
 Tu i teraz: Modląc się, jestem gotów milczeć. Rzucam wiosła słów i pozwalam Bożemu tchnieniu napełnić mój żagiel serca. Odwzajemniam je w ciszy - daję się unieść bez słów, które tylko mącą.
