
# 23 października

> Strata - to po prostu nie rozpoznany zysk. (aforyzm sufijski)

Ponieważ w uzależnieniu stawaliśmy się przyczyną własnego zatracenia, chcąc zdrowieć musieliśmy je porzucić - musieliśmy, w pewnym sensie, utracić samego siebie. Żal po tej stracie był nieraz tak rozdzierający, jak żal za odchodzącym życiem. I chociaż w ten sposób rodziliśmy się do nowego, nie znanego nam wcześniej duchowoziemskiego bytu, czuliśmy się jak na własnym pogrzebie. Składaliśmy do trumny naszego najwierniejszego kochanka: uzależnienie. Grzebaliśmy też komfort jego uprawiania. Na początku ból odstawienia i żal po nałogu przesłaniał nam rozmiary tego zysku. Tymczasem dzięki tej stracie zjawiało się w nas miejsce na nas samych. Pozbyliśmy się „kukułki” z własnego gniazda i choć zrazu było ono przeraźliwie puste, tworzyło teraz miejsce, w którym mogliśmy się na nowo wychować do odpowiedzialnego, dojrzałego i trzeźwego życia. Wielu z nas dojrzewało w rezultacie do stałego, zawierzonego Sile Wyższej, związku: do małżeństwa.

- Czy, składając do grobu moje uzależnienie, składam się w ręce SLAA, by troszczyła się o mnie Siła Wyższa, a może nie chcę się rozstać do końca z nałogiem?
- Czy jestem wdzięczna, że na tej drodze każda strata to dla mnie nie rozpoznany zysk?

- Modlę się, abym tracąc moje uzależnienia, odzyskiwała siebie.
- Modlę się, aby żal po dawnym życiu nie przesłaniał mi korzyści z odstawienia.
- Modlę się, abyś Ty, Siło Wyższa, wychowywała mnie od nowa jak pisklę w gnieździe SLAA.

Tu i teraz: Strata uzależnienia to mój pierwszy zysk. Pozwalam, by rozstanie z chorobą zapoczątkowało ciąg dalszych „strat” w moim życiu: wszystkich wad i pożądań, które oddzielają mnie od Siły Wyższej.
