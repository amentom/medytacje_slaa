06 czerwca

Wszystko, co dajecie, będzie wam pewnego dnia zwrócone. To, co zatrzymujecie, nie ostoi się.
(Kahlil Gibran)
 Jedno z odwiecznych, duchowych praw, jakim podlega człowiek, mówi: dając otrzymujemy. Działa ono niezależnie od moralnego wymiaru naszych uczynków i stale przysparza nam tego, co z siebie wydzielamy. Gdy emanowaliśmy seksualną i uczuciową obsesją, rosło w nas niezaspokojenie. Gdy nasze uczynki znaczył egoizm, samowola i izolacja, także otoczenie stawało się bardziej samolubne. Gdy wykorzystywaliśmy innych - i siebie - do własnych przyjemności, czuliśmy się puści i drenowani. Dzisiaj, gdy dzielimy się z kimś miłością, wiarą i nadzieją, to przybywa jej po obu stronach. Dzisiaj, gdy mówimy o sobie prawdę, zyskujemy zdrowe więzi;
Dzisiaj, gdy dajemy wyraz chęci zdrowienia, przybywa nam Bożej opieki. Póki żyjemy, zawsze mamy jakieś dobro, którym możemy się podzielić. I chociaż na początku drogi czuliśmy się do cna wyzuci z wartości, nasz upadek, którym się dzieliliśmy ze skruchą i gotowością przemiany, stawał się skarbem: podwaliną i siłą duchowego wzrostu.
 Czy dzielę się moim upadkiem i ocaleniem, a może, zatrzymując te doświadczenia w sobie tracę dobra, które uzyskałem w SLAA? Czy jestem wdzięczny za tę świętą szansę, jaką jest dawanie innym prawdziwego siebie?
 Modlę się, abym mógł dawać miłość, nadzieję i wiarę. Modlę się, abym, dzieląc się, z radością pomnażał te duchowe dobra. Modlę się, abym, dając siebie innym, Ciebie przyjmował, mój Panie.
 Tu i teraz: Nawet gdy czuję się do cna wyzuty z wartości, mam skarb, którym od początku drogi mogę się dzielić: moje cierpienia i gotowość przemiany. Na tym fundamencie rośnie moja trzeźwość.
