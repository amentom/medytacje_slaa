
# 5 lipca

> Bóg jest miłością
> Rozpływam się w nim – rozpływam się w świecie, ludziach
> Będąc częścią świata, oddając się ludziom
> Wierzę w miłość
> Szukam pokory
> Stać się pielgrzymem na drodze miłości, to stać się pokornym niby proch i pył. (św. Ansari z Heratu)

Wąską ścieżkę niewielu znajduje. Sami z siebie szybko stajemy się niczym, parujemy jak kropla wody na rozgrzanym kamieniu. Jedynie w Bogu doznajemy przebóstwienia: rozpływamy się w Nim jak kropla wody w oceanie, poznając prawdę i zaznając ukojenia. SLAA pozwala nam stać się pielgrzymem na drodze do trzeźwości. Dzięki pokorze, której uczy nas program, czerpiemy moc trwania w abstynencji i nie ulegania pokusom. Dzięki pokorze znajdujemy moc, by pełnić wolę Boga i nieść posłanie. Dzięki pokorze jesteśmy zdolni do anonimowej służby, której istotą jest poświęcenie - poświęcenie ambicji i celów osobistych dla dobra wspólnego. Dzisiaj w miłującym Bogu znajdujemy wzór, który każe nam dążyć do duchowego przebudzenia. Dzisiaj do Boga kierujemy naszą wdzięczność za ocalenie, gdy pomagamy znaleźć je innym. Dzisiaj zostawiamy za sobą piekło uzależnienia od seksu i miłości, od innych uzależnień i poprzez anonimową służbę w SLAA stajemy się pokornym pielgrzymem na drodze miłości.

- Czy staję się pielgrzymem na drodze miłości, a może szukam jej na pustyniach ducha i bagnach pożądań?
- Czy jestem wdzięczny za konieczność anonimowej służby, która uczy mnie poświęcenia - poświęcania moich ambicji i celów osobistych?

- Modlę się, abym znajdował pokorę - abym poświęcał ambicje i cele osobiste dla dobra wspólnego.
- Modlę się, abym - znajdując ścieżkę do trzeźwości - nie przypisywał sobie tej zasługi.
- Modlę się, abym stał się kroplą w oceanie Miłości, którą jesteś, mój Boże.

Tu i teraz: Służąc anonimowo innym, uczę się pokory. Dzięki niej mogę być pielgrzymem na drodze miłości. Idę między duchową pustynią, a bagnami pożądań i nigdzie nie zbaczam.
