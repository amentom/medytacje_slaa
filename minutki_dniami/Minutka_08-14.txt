14 sierpnia

Nie mogę zrobić wszystkiego, ale z pewnością mogę zrobić coś. (Edward Everett Hale)
 Moje ludzkie możliwości są naprawdę skromne. Gdy to widzę, łatwo mi opuścić ręce, bo skoro tak mało mogę, to czy cokolwiek warto robić? Coś jednak mogę. Mogę zrobić coś z moim życiem: mogę przyjść na mityng, słuchać, dzielić się sobą. Mogę skupić się na działaniu tylko w jednym, dzisiejszym dniu. Mogę nie uruchamiać się i prosić o pomoc. Mogę czytać literaturę SLAA, modlić się, ufać mądrości programu i pełnić służby. Mogę zrobić obrachunek moralny i wyznać go. Mogę porzucić złudzenia o mojej wszechmocy i rozstać się z myśleniem o błyskotliwych dokonaniach. Mogę poznawać moje wady, prosić o ich usunięcie i zadośćuczyniać. Na każdym kroku mogę pokonywać moje ego, uczyć się pokory, która przywraca mi godność i rezygnować z wybujałych ambicji. Mogę - wciąż obserwując siebie nieść to posłanie innym, którzy nadal cierpią. Mogę stać się prawym, trzeźwym człowiekiem i dawać siebie. Mogę przyjmować dobre rzeczy i miłość. Mogę przebudzić się i wzrastać duchowo. Czyż to nie więcej, niż podbój niejednego świata?
 Czy działam tak, jakby wszystko zależało ode mnie i ufam tak, jakby wszystko zależało od Siły Wyższej, a może zniechęca mnie, że nie mogę wszystkiego? Czy jestem wdzięczny, że zmienić mogę tylko siebie?
 Modlę się, abym skupiał się na działaniu, a nie na rezultatach. Modlę się, abym zmieniał siebie, a nie innych. Modlę się, abym zamiast uzależnienia uruchamiał mój ukryty duchowy potencjał.
 Tu i teraz: Moje skromne, ludzkie możliwości, gdy ich używam zgodnie z wolą Siły Wyższej, stają się wielkie. To nie żarty: mogę wtedy naprawdę zmienić siebie!
