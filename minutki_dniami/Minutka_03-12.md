12 marca

Powtórnie narodzeni to ci, których odzyskana wiara całkowicie różni się od tej, którą kiedyś utracili. (Harold S. Kushner)
 Nie jest całkiem obojętne jak wyobrażam sobie Boga, w którego wierzę, bo moja wiara ma dla mnie po pierwsze działać, a po drugie wzmacniać. Bezużyteczna byłaby Siła Wyższa, która zasiada wysoko na „tronie” i nie miesza się do ludzkich spraw.
Uzdrawiać może bowiem tylko taki Bóg, który z miłością wkracza w moje chore życie. Zaś taki, który by karał, zastraszał, szantażował, potępiał czy pozbawiał samodzielności, byłby po prostu terrorystą szkodliwym tak samo, jak nałóg. Szukam więc takiej Siły Wyższej, która potrafi wlać w moje serce miłość, nadzieję i zrozumieć lęki. Program SLAA sugeruje, abym odpowiedział sobie na pytanie: za czym w życiu najbardziej tęsknię, czego mi najbardziej brak, czego tak rozpaczliwie - i pod złym adresem - szukałem? Gdy odkrywam prawdziwe źródło mojej tęsknoty, staje przede mną miłująca i uzdrawiająca Siła Wyższa. Mogę Jej zaufać i bezpiecznie zbliżyć się do Niej. Mogę Ją poznać, pokochać i zawrzeć duchowe zaślubiny. Dziś zapraszam Ją do wszystkich moich relacji i działań.
 Czy odsuwam wizerunki Siły Wyższej, które budzą mój lęk, a może straszę się nimi i zmuszam się do zaufania bezdusznemu Sędziemu lub Oprawcy? Czy jestem wdzięczny, że miłujący Bóg ukrył się w moim sercu w postaci tęsknoty za Nim?
 Modlę się, aby odzyskana w SLAA wiara była odpowiedzią na moją tęsknotę za miłością. Modlę się, abym odsuwał wszelkie Twoje wizerunki, Boże, które budzą lęk i nieufność. Modlę się, abym Cię poznał, pokochał i związał się Tobą na zawsze.
 Tu i teraz: Dobieram moje wyobrażenia Boga według łask, za którymi tęsknię. Kim bowiem byłby, gdybym musiał się Go bać? Chcę czuć się z Bogiem bezpiecznie i móc się do Niego zbliżać.
