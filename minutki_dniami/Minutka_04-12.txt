12 kwietnia

Zamiana kabin na Titanicu nie jest rozwiązaniem.
(Elżbieta Święcicka-Macavoy)
 W rozgrywce z erotomanią przeskakiwanie na inne uzależnienia i kompulsjeoznacza dla nas prędzej czy później powrót na dno. Nie mamy czasu na ociąganie się, gdyż spotkała nas katastrofa i nasz roztańczony statek nieodwołalnie tonie. Tylko szybka ewakuacja decyduje o naszym ocaleniu. Nieraz jednak, zamiast wodować łódź ratunkową SLAA i wskakiwać do niej, rozglądamy się za czymś, co i tak się nie utrzyma, lecz da nam na chwilę iluzję bezpieczeństwa. Wtedy lądujemy w jakiejś jeszcze nie zalanej kajucie. Tak trudno było nam uwierzyć, że to już koniec „rejsu” i że musimy ratować życie; tak trudno było skoczyć do nieznanego oceanu; tak trudno było porzucić nałogowy trans i przebudzić się... Jednak nie mieliśmy innej szansy. W SLAA budzimy się na dobre, a kiedy szok odstawienia mija, dociera do nas, że płyniemy ku ocaleniu, nie ku katastrofie. W miarę jak rośnie liczba wyłowionych rozbitków na naszym pokładzie, rośnie też nasza siła, i nadzieja, i wdzięczność.
 Czy, dostrzegłszy własną katastrofę, rzucam wszystkie wzorce erotomanii i wskakuję do szalupy SLAA, a może szukam nowej kabiny na Titanicu? Czy jestem wdzięczny za kleskę i przebudzenie, które sprawia, że biorę odpowiedzialność za swoje życie?
 Modlę się, abym porzucił oparcie w tym, co idzie na dno. Modlę się, abym powierzając się Tobie, Boże - powierzał się wspólnej przygodzie ratowania życia. Modlę się, abym także ja - przyjmując ocalenie - stał się szkutnikiem łodzi ratunkowej SLAA.
 Tu i teraz: Opuszczam tonący statek uzależnień i powierzam się Bogu. Jestem gotów na każde ryzyko, by uniknąć najgorszego: zatonięcia w nowej, komfortowej kabinie. Porzucam oparcie w tym, co idzie na dno.
