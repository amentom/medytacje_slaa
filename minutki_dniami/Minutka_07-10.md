10 lipca

Prawdziwe szczyty ducha
osiągamy schodząc ze szczytów własnego „ja” w dolinę własnej bezsilności.
(anonim)
 Program SLAA uczy nas wspinaczki, która polega na schodzeniu. Schodzimy wgłąb siebie, by poznać prawdę o erotomanii - o jej podłożu, naszych motywach i naszych uczuciach. Schodzimy z piedestału, gdzie stawiamy się sami i z pomocą innych. Schodzimy z orbity fantazjowania na ziemię. Schodzimy się razem, by dzielić się sobą izolację zamieniamy na otwartość i bliskość. Schodzimy ze sceny, by przestać grać i móc działać anonimowo. Schodzimy z wieży kontrolnej na grunt bezsilności; ze stanowiska dowodzenia na pozycje służby i zawierzania się woli Siły Wyższej; ze szczytów „wspaniałości” w dolinę przyznawania się do błędów; z centrum ego na zaniedbane peryferie osobowości. Schodząc stale ze szczytów własnego „ja”, składamy do grobu naszą erotomanię i rodzimy się na nowo. Tracimy pogardę, a znajdujemy współczucie - dla siebie i innych. Na każdym kroku gubimy swoją wyniosłość, aby osiągnąć szczyty ducha. Malejemy, aby móc wzrastać.
 Czy schodzę z wieży kontrolnej mojego „ja” w dolinę bezsilności i przyznawania się do błędów, a może wciąż tkwię na niedostępnych szczytach? Czy dziękuję za wszystkie okazje do umniejszania ego, które pozwalają mi wzrastać?
 Modlę się, abym przyznawał się do mojej bezsilności i potrzeby wybawienia. Modlę się, abym wzrastał malejąc; wznosił się tracąc wyniosłość; znajdował godność pokorniejąc. Modlę się, abym wyzbywał się ego i czekał, aż Ty mnie podniesiesz, Panie.
 Tu i teraz: Przestaję błyszczeć w jupiterach: schodzę ze sceny i działam anonimowo. Tracę pogardę, a znajduję współczucie - dla siebie i innych. Wzrastam malejąc; Wznoszę się tracąc wyniosłość; znajduję godność, pokorniejąc.
