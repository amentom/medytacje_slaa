07 stycznia

Staraj się dostać do skarbca, który znajduje się w twym wnętrzu, a ujrzysz skarbiec niebiański. (św. Izaak z Niniwy)
 Postęp duchowy wymaga ode mnie stałego kontaktowania się z rzeczywistością z moimi żądzami, pychą, pustką czy lękami. W przeciwnym razie moja droga do Boga, będzie pozorna - będzie próbą przeskoczenia niewygodnych prawd, by ukryć je pod płaszczykiem „świętoszkowatości”. Wtedy, mimo najgorliwszych praktyk, nie uda mi się spotkać Boga, a tylko moje projekcje o Nim. Program i Wspólnota SLAA dostarcza mi kluczy do mojego prawdziwego wnętrza. Używam ich do otwierania swoich ciemnych lochów duszy, które dawniej próbowałem ukryć. Dziś sprawiam że dzięki prawdzie zmieniają się one w błogosławieństwa - istny skarbiec niebiański. Znajduje się on we mnie. Moje podłości, obsesje czy wady zamieniają się pod wpływem programu w cechy, które pozwalają mi nie roztrwonić odkrytych skarbów lecz dalej je pomnażać.
 Czy, dzieląc się sobą w SLAA, doświadczam światła prawdy i uwolnienia od ciemnych tajemnic? Czy czuję wdzięczność za doświadczenia, które otwierają we mnie drzwi do mojego skarbca?
 Pomodlę się, aby nie omijać moich ciemnych zakamarków i nie chodzić na skróty. Modlę się, aby badać moją wewnętrzną rzeczywistość za pomocą programu SLAA.
 Tu i teraz: Kluczami programu otwieram drzwi do mojego wnętrza. Dzielę się z innymi tym, co w sobie znajduję, aby moje pożądania i wady przemieniły się w skarby. Przechodzę program SLAA, by ich nie roztrwonić, lecz pomnażać.
