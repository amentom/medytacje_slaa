23 sierpnia

Wszyscy jesteśmy ołówkami w ręku Boga.
(Matka Teresa z Kalkuty)
 Nasze przyjście do SLAA i zdrowienie ma dużo głębszy wymiar niż sama abstynencja od nałogowych seksualno-miłosnych zachowań. Głębszy też, niż prostowanie naszego pokrzywionego i splątanego życia, a nawet niż sama wewnętrzna przemiana i odrodzenie, choć ów wymiar na tym się właśnie opiera. Z chwilą, kiedy kapitulujemy i powierzamy swoje życie i wolę opiece Siły Wyższej; kiedy szukamy, modląc się i medytując, Jej woli wobec nas; kiedy współpracujemy z Nią w uzdrawianiu naszych wad i trwamy w prawdzie o sobie; kiedy naprawiamy wyrządzone zło, obserwując swoje myśli, motywy, uczucia i uczynki; oraz kiedy niesiemy dalej to posłanie - z chwilą gdy cali żyjemy i oddychamy programem SLAA - stajemy się ołówkami, którymi ręka Boża zapisuje w kronice świata najwspanialsze karty: świadectwo Jego i naszej wzajemnej miłości. Pracując dla dobra SLAA, zszywamy zapisane naszym życiem i doświadczeniami karty w jedną, anonimową księgę Wspólnoty.
 Czy, stosując program SLAA, zapisuję moim życiem kartę miłości w kronice świata, a może mój ołówek wciąż łamie się pod naciskiem samowoli? Czy jestem wdzięczny ręce Siły Wyższej, która przypisuje mojemu życiu znaczenie i treść?
 Modlę się, abym służył - sobie i innym - jak pióro, którym piszesz, Boże. Modlę się, abym nie łamał się wskutek samowoli i nie stawiał kleksów. Modlę się, abym pracując anonimowo dla dobra Wspólnoty - wszywał moją kartę w anonimową księgę zdrowienia z erotomanii.
 Tu i teraz: Moim życiem zapisuję kartę Bożej miłości w kronice świata. Pozwalam, by moje „zdania” łączyły się sensem z innymi SLAA. Chcę być ołówkiem w ręku Boga dopóki starczy mi grafitu życia.
