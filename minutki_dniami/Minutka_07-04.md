
# 4 lipca

> Ścieżkę - wąską ścieżkę Bożego zmiłowania - niewielu znajduje. (anonim)

W SLAA uczymy się szukać spełnienia tam, gdzie ono rzeczywiście mieszka. Tym łatwiej kierować się nam w dobrą stronę, im więcej poznaliśmy dróg, którymi chadza złudzenie. Z pasją szukaliśmy szczęścia w fantazjach, seksie i uczuciowych odlotach, znamy więc te bezdroża. Szukaliśmy wszędzie, byle nie w Bogu. Dzisiaj SLAA proponuje nam, byśmy przestali się błąkać po pustyniach ducha, gdzie upadek i śmierć, a zwrócili się do Bożej miłości - abyśmy ją w sobie odkryli i dzielili się nią wzajemnie. Podejmując abstynencję od wzorców uzależnienia oraz program wewnętrznej naprawy i duchowego wzrostu, zaczynamy odróżniać miłość od pożądania, prawdziwe spełnienie od fatamorgany. Pierwszą oazą ducha i odradzającego się życia, jeszcze zanim dotrzemy do dalszych źródeł Bożego zmiłowania, stają się dla nas mityngi. Pierwszym zaś zmiłowaniem, które nie mogło przejść w nas bez echa i dało wiarę w Boże działanie, był cud wyzwolenia z nałogu.

- Czy - doznawszy Bożego zmiłowania w wyzwoleniu z uzależnienia - szukam szczęścia tam, gdzie ono rzeczywiście mieszka, a może wciąż gonię za fatamorganą?
- Czy jestem wdzięczny za oazę SLAA, która nie wysycha, jeśli ją wspólnie z innymi pielęgnuję?

- Modlę się, abym nie błąkał się na pustyniach ducha i bagnach pożądań.
- Modlę się, abym szukał zaspokojenia tam, gdzie ono rzeczywiście mieszka.
- Modlę się, abym znajdował wąską ścieżkę Twojego zmiłowania, Boże.

Tu i teraz: Unikam miejsc, gdzie pod maską szczęścia czyha obłąkanie i śmierć. Chodzę na mityngi i stosuję program SLAA, by nie zgubić odnalezionej ścieżki Bożego zmiłowania.
