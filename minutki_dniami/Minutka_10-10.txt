10 październik

a
W dążeniu do prawdy
- nawet jeśli błądzimy -
obecna jest siła, która zawraca nas z niewłaściwej drogi.
(Rudolf Steiner)
 Gdyby słonecznik nie kierował się ciągle ku słońcu, nie mógłby dojrzewać. Wspólnota SLAA, gdzie znajduję leczącą prawdę i moc Bożego Ducha - jest dla mnie tym, czym dla słonecznika słońce. Aby zdrowieć i dojrzewać, przychodzę stale na mityngi, dzielę się sobą, chłonę trzeźwe wypowiedzi i żyję według sugestii programu. Modlitwa - rano i wieczór - i medytacja jest zwracaniem mojego oblicza ku obliczu Stwórcy. Gdy tylko zwracam się w inną stronę, osacza mnie duchowa pustka i spycha w objęcia pokus - w pogoń za złudnymi dobrami i w końcu w chorobę. Regularne wchłanianie doświadczeń i ducha trzeźwości na mityngach daje mi siłę, która koryguje mój kurs i - nawet jeśli błądzę - ostatecznie zawraca mnie ze złej drogi, kierując moje dążenia w stronę dobra i prawdy. Dzisiaj nie ignoruję jej ostrzegających sygnałów.
 Czy - tak jak słonecznik ku słońcu - zwracam się ku prawdom SLAA, a może ignoruję sygnały ostrzegawcze nawrotu? Czy jestem wdzięczny, że w dążeniu do prawdy obecna jest siła zdolna zawrócić mnie z błędnej drogi?
 Modlę się, abym chłonął z mityngów trzeźwe doświadczenia jak słonecznik słońce. Modlę się, bym respektował sygnały, które mnie zawracają, gdy zbaczam z drogi. Modląc się, kieruję moje oblicze ku Twoim prawdom, Panie.
 Tu i teraz: Ze wszystkich sił, szczerze i konsekwentnie, poddaję się prawdzie. Wyławiam sygnały ostrzegawcze, które cofają mnie ze złej drogi i nie ignoruję ich. Mobilizuję się i stale koryguję kurs.
