
# 14 lipca

> Przekonanie o sukcesie to początek niepowodzenia. Przyznawanie się do niepowodzenia to początek sukcesu. (anonim)

Dla każdego z nas droga w SLAA zaczyna się od uznania własnej klęski i podjęcia abstynencji od nałogu. Do sukcesu zaś - ocalenia z uzależnienia poprzez duchowe przebudzenie - prowadzą dalsze kroki: znalezienie Siły Wyższej, która z miłością działa w moim życiu i powierzenie się Jej; obrachunek moralny i wyznanie go w całości; uzdrawianie ran z dzieciństwa i naprawa więzi; praca nad zdobywaniem zalet i proszenie Siły Wyższej z pokorą, by usuwała moje braki; wynagradzanie krzywd uczynionych sobie i innym; stałe śledzenie i naprawa bieżących uchybień; codzienna modlitwa i medytacja; szukanie woli Siły Wyższej wobec mnie i spełnianie jej w życiu, by móc z miłością nieść posłanie tym uzależnionym, którzy wciąż cierpią. Stosując program SLAA, jestem stale w drodze i stale pilnuję się, by nie ulec złudzeniu, że mam już problem za sobą. Pycha - to zwiastun klęski, po której mogłoby się okazać, że nie mamy już sił zaczynać znów od początku.

- Czy, poddając się programowi SLAA, uznaję moją klęskę, a może chcę szybko ogłosić „sukces”?
- Czy jestem wdzięczny, że jedynie przestając gonić za uzależnieniowym „hajem”, mogę znaleźć dobro przewyższające wszystko, co znałem do tej pory?

- Modlę się, abym pamiętał o mojej bezsilności i klęsce.
- Modlę się, abym, zbudziwszy się z uzależnieniowego transu, nie upił się tym sukcesem.
- Modlę się, aby moim celem był ten jeden, dzisiejszy dzień przeżyty w trzeźwości i w więzi z Tobą, moja Siło Wyższa.

Tu i teraz: Wcielam w życie program SLAA pamiętając, że stale jestem w drodze. Wystrzegam się złudzenia, że mam problem za sobą. Czerpię siłę z poczucia bezsilności i zawierzam się opiece miłującej Siły Wyższej.
