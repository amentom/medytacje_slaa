13 grudnia

Nie istnieją trudności z innymi ludźmi czy światem; jedyna trudność tkwi w nas samych.
(Anthony de Mello)
 Uzależnienie od seksu i miłości miało być lekiem na nasze trudności z ludźmi. Uwodziliśmy tych, których się baliśmy, seksualizując lęk, gniew i trudności z bliskością.
Złościliśmy się na kochanków i partnerów, że nie pasują do naszych nierealnych wyobrażeń. Domagaliśmy się miłości dla siebie, nie umiejąc lub nie chcąc jej odwzajemnić. W zauroczeniach, związkach i seksie szukaliśmy azylu przed stresem i odpowiedzialnością za siebie lub nagrody za spektakularne dokonania. Winiliśmy też otoczenie za nasze czyny i trudności.
W SLAA natomiast dowiedzieliśmy się, że jedyna trudność tkwi w nas samych. Odstawiając uzależnienie stawaliśmy do konfrontacji ze wszystkimi naszymi brakami, lękami, wstydem, pychą i życiową bezradnością.
Tkwiąc w uzależnieniu nieraz baliśmy się odezwać z lęku przed oceną i odrzuceniem a relacje z rodziną, przełożonymi lub autorytetami paraliżowały nas kompletnie. Nieraz też nieprzeżyte uczucia, uwięzione w nas jak dżinn w butelce, wybuchały z iście demoniczną siłą.
Ucząc się przeżywać wewnętrzne trudności, oswajać je i działać bez sięgania do uzależnień, mogliśmy wychowywać się podobnie, jak dobrzy rodzice wspierają małe, uczące się dziecko.
 Czy - opiekując się swoimi trudnościami - wychowuję siebie jak małe dziecko? Czy może dalej chcę ustawiać innych pod kątem mojego komfortu? Czy czuję wdzięczność, że tak naprawdę jedyna trudność tkwi we mnie samym?
 Modlę się, aby opiekować się tym, co sprawia mi trudność. Modlę się, aby moje trudności pokazywały mi, co we mnie jest jeszcze nieufne i pełne lęku. Modlę się, aby opatrując swoje zranienia Twoją miłością, Boże, akceptować tych, z którymi trudno mi czasem wytrzymać.
 Tu i teraz: Zawsze, gdy coś lub ktoś jest dla mnie „problemem”, tak naprawdę daje mi szansę skontaktowania się z moimi nie załatwionymi trudnościami. Chcę wykorzystywać każdą taką okazję do rozwoju.
