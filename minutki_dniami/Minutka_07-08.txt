08 lipca

Góra z górą się nie zejdzie,
ale człowiek z człowiekiem - zawsze. (przysłowie ludowe)
 Gdy jeden uważa się za słabego, a drugi mniema o sobie tak samo, wówczas mogą się zejść. Gdy jednak każdy z nich uważa się za wysoką górę, nie mogą się zbliżyć, lecz trwają oddaleni na swych niedostępnych „szczytach”. To właśnie ludzka małość, ból i omylność - to nasze uzależnienie upadek i potrzeba wybawienia - to nasza podatność na zranienie i konieczność dzielenia się sobą zbliża nas do siebie i pomaga nam trwać w jedności. Dopóki uważaliśmy się za zdolnych dźwignąć się samemu, ukrywając nasz wstyd i porażki pod maską domniemanej mocy, nie mogliśmy się utożsamić ze zdrowiejącymi erotomanami i wytrwać w SLAA. Erotomania musiała wtedy powrócić i działać, aż skruszyła naszą pychę i złamała nasz wstyd. Kiedy, zstępując z wysokości ego, odnajdujemy nasze ludzkie wymiary, schodzimy się jak człowiek z człowiekiem możemy by wspierać się siłą, nadzieją i doświadczeniem - możemy dzielić się sobą i obdarzać prawdziwą miłością, współczuciem i rozumieniem.
 Czy, w jedni z innymi SLAA, staję na gruncie wspólnej słabości, a może wciąż odgradzam się od nich wyniosłością lub wstydem? Czy jestem wdzięczny, że tylko przestając być jak niedostępna góra, mogę się utożsamić i pozostać we Wspólnocie?
 Modlę się, abym zamiast być wielką górą odsłaniał moją słabość i wstyd. Modlę się, aby zbliżał mnie z innymi mój upadek i potrzeba wybawienia. Modlę się, abyś zawsze, gdy w słabości schodzę się z drugim człowiekiem, Ty był między nami, Panie.
 Tu i teraz: Wszędzie tam, gdzie w relacjach z innymi byłem wysoką górą, schodzę z niedostępnego szczytu. Spotykam się i identyfikuję z innymi SLAA w postawie słabości i wspólnej potrzebie wybawienia.
