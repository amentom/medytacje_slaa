03 grudnia

Człowiek szczęśliwy
to nie ktoś w stosownych okolicznościach, lecz ktoś w stosownej postawie życiowej.
(Hugh Downs)
 Moje szczęście zależy od mojej postawy - od tego czy akceptuję rzeczywistość, czy nie. Mogę to sprawdzić, gdy przez dłuższy czas wnikliwie obserwuję własne uczucia i reakcje. Wiele razy bowiem okazywało się, że z tą samą sytuacją lub z tymi samymi ludźmi mogę czuć się zarówno szczęśliwa, jak i nie. Łatwo mi rozpętać dramat i wojnę, gdy coś jest nie po mojej myśli. Wtedy nagle zaczyna mnie irytować rodzina lub jej brak, przełożeni, podwładni, rozebrani przechodnie, prowokujące plakaty, pieszczące się pary, pogoda - a przede wszystkim moja własna osoba. Niezgoda, złość zazdrość, krytyka i bunt to dla mnie poważny sygnał ostrzegawczy przed wpadką lub nawrotem uzależnienia. Chcę pamiętać, że w tych samych okolicznościach bywałam już szczęśliwa i znów mogę zaznawać szczęścia. Chcę stale powracać do stosownej dla mnie postawy życiowej - do akceptacji. Chcę pamiętać, że dziś zarówno problem, jak i jego rozwiązanie, zależą ode mnie. Tylko poprzez akceptację rzeczywistości mogę znaleźć z nią kontakt.
 Czy trwam w stosownej dla mnie postawie akceptacji, a może karmię w sobie niezadowolenie i krytykę? Czy czuję wdzięczność, za to że problem, jak i jego rozwiązanie, zależą ode mnie?
 Modlę się, aby trwać w stosownej dla mnie postawie akceptacji. Modlę się, aby pamiętać, że w każdej sytuacji mogę czuć się szczęśliwa. Modlę się, aby we wszystkich okolicznościach szukać Twojej woli, Boże, i godzić się na nią.
 Tu i teraz: Jeśli ja sama nie mogę stać się taka, jaka chciałabym być, jak mogę oczekiwać, że inni będą tacy, jak ja chcę? Postanawiam nie rozpętywać dramatów i wojen lecz godzić się z rzeczywistością.
