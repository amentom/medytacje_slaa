10 lutego

Niespokojne jest serce człowieka, dopóki całe nie spocznie w Tobie, Boże.
(św. Augustyn z Hippony)
 Mój problem mogę nazwać jednym słowem: niespełnienie. Im bardziej dogadzałem swoim pożądaniom, tym większa była moja pustka, rozkojarzenie i emocjonalny głód. Szukałem odpowiedzi na najgłębszą tęsknotę duchową pod niewłaściwym adresem. Przypominało to gaszenie pragnienia słoną wodą. Miotałem się w różne strony, pełen niepokoju, czy i gdzie znajdę nową porcję energetyzującego haju czy znieczulającej intrygi. W SLAA odkrywam, że słona woda nie gasi pragnienia, a wręcz przeciwnie. Musiałem oczyścić moją zatrutą studnię, by móc czerpać z niej słodką, krystalicznie czystą i życiodajną wodę. Musiałem nawrócić się - zaprzestać swoich kompulsywnych zachowań i zacząć szukać źródła pociechy, pełni i ukojenia w Bogu jakkolwiek Go pojmuję. Z czasem całe moje serce znajdowało spoczynek w Najwyższym i powierzało Mu siebie w opiekę.
 Czy czerpię z wiecznego duchowego źródła, a może dalej mylę pożądania z potrzebami? Czy czuję wdzięczność, że moje serce uspokaja się gdy całe może spocząć w Bogu?
 Modlę się, aby nie szukać odpowiedzi pod mylnym adresem. Modlę się, aby nie gonić za obsesjami, oszołomieniem i hajem, lecz całym sobą spocząć w Tobie, Boże. Modlę się, aby każdego dnia pić z Twojego źródła, Panie.
 Tu i teraz: Skoro poprzez SLAA mogę znaleźć źródło prawdziwego zaspokojenia, po co miałbym się karmić tym, co tylko zwiększa mój głód? Całym sercem zawracam się do Boga, by móc z Niego czerpać siłę i spokój.
