22 lutego

Biedny daje bogatemu więcej, niż bogaty biednemu; bogaty bardziej potrzebuje biednego, niż odwrotnie. (Opowieści chasydów)
 Dwunasty Krok to zawsze wzajemna wymiana. Choć z pozoru daje tylko osoba niosąca posłanie, to nowicjusze ze swoim świeżym cierpieniem wnoszą do SLAA najwięcej ubogacającego ducha. Dzięki nim zyskujemy coś najbardziej cennego: siłę do dalszego wzrostu. Bez nich nie możemy zachować naszej trzeźwości i wewnętrznej przemiany. Bez nich zmarniałaby nasza Wspólnota, a im więcej dostajemy przez nią darów, tym lepiej widzimy, co by dla nas oznaczał upadek SLAA. Niektórzy mówią, że
Dwunasty Krok to płuca programu. Kiedy staramy się ocalić kogoś reanimując go i stosując sztuczne oddychanie, nie mamy gwarancji, że ratowany przeżyje. Jednak zabieg ten zawsze gwarantuje dotlenienie naszego własnego organizmu. Nic w SLAA nie zapewnia bogatszej dawki „tlenu” niż owo niesienie posłania. Od tego zależy nasze przeżycie i dalszy duchowy wzrost. Potrzebujemy „chętnych” do SLAA nie mniej, niż oni nas.
 Czy niosę posłanie zawsze, gdy widzę osobę cierpiącą i gotową słuchać, a może boję się odsłonić lub uważam, że nic od niej nie potrzebuję? Czy jestem wdzięczny, że tylko dzieląc się sobą mogę „dotleniać” własny ogranizm?
 Modlę się, abym, niosąc posłanie SLAA, słyszał słowa, jakie mi podsuwasz, Panie. Modlę się abyś Ty, Boże, otwierał mnie i innych na rzeczywistość. Modlę się, abyś zawsze, gdy stawiasz mnie komuś na drodze, Ty był między nami, mój Miły.
 Tu i teraz: Kiedy odsłaniam moje dawne, upadłe życie przed kimś cierpiącym w erotomanii i dzielę się moim obecnym przebudzeniem, czynię w sobie przestrzeń na bogactwa, które daje mi ów człowiek.
