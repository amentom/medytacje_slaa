08 lutego

Są cztery uniwersalne czynniki duchowego przebudzenia: nawrócenie, modlitwa, wspólnota i świadectwo. (Samuel Shoemaker)
 Nawrócenie zaczyna się w chwili, kiedy wsiadam do pociągu i pozwalam się wywieźć ze stacji o nazwie: PIEKŁO. To decyzja o porzuceniu wszystkiego i na początku cali się jej opieramy. Łatwo jest nam ugrzęznąć na peronie, utkwić w poczekalni i żyć złudzeniem, że coś się zmienia, bo przecież oderwaliśmy się i gdzieś dążymy. W SLAA musimy na początku przyznać, że tak naprawdę wcale nie chcemy nigdzie jechać, do żadnej trzeźwości. Łatwo wsiadamy do złego pociągu, złoszcząc się gdy nam to mówią. Wolelibyśmy rozwiązać problem bez wyrzeczeń i brania odpowiedzialności za siebie; bez konfrontacji z destrukcją choroby i bólem zdrowienia. Wspólnota SLAA to właściwy pociąg podstawiony na naszą stację. Nie odjeżdżamy jednak bez oporów. Dawni partnerzy i nowe pokusy wprost rzucają się nam pod nogi. Ciągnie nas wstecz żal po stracie. Przeraża lęk przed nieznanym. Nie oglądamy się jednak za siebie. Porzucamy także dworcową poczekalnię i nie wyskakujemy w biegu. Choć często wbrew sobie, lecz pozwalamy wywieźć się z piekła Sile Wyższej, której w końcu zaufaliśmy.
 Czy pozwalam Bogu wywieźć się z miasta uzależnień, a może tylko udaję przemianę - koczuję w poczekalni lub łapię zły pociąg? Czy jestem wdzięczny, że nawrócenie oznacza dla mnie także rozdzierający opór?
 Modlę się, abym porzucił poczekalnię i wybrał właściwy pociąg. Modlę się, abym mimo oporu nawracał się do Ciebie, Boże. Modlę się, abym pozwalał Ci, Panie, wywieźć mnie z piekła uzależnień.
 Tu i teraz: Godząc się na ból przemiany, godzę się na przyszłą radość. Nawracam się i ruszam w drogę. Robię wszystko, by wytrwać w trudach zdrowienia i wspólnej podróży do krainy ducha.
