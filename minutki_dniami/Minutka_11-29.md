29 listopad

a
Możesz się o tyle udoskonalić, o ile zdołasz przezwyciężyć siebie. (Tomasz a Kempis)
 Rozwój duchowy to pokonywanie nie tylko strachu, ale i lenistwa. Sami z siebie jesteśmy oporni wobec przemiany. Lenistwo ogarnia nas zwłaszcza, gdy chcemy pójść naprzód w zdrowieniu, np. dotrzeć na mityng, zostawić pokusy i żądze, pomodlić się o trzeźwy dzień. Jacyż jesteśmy wtedy ociężali! ... Lekiem na naszą niemoc jest wdzięczność. To ona zaraża nas entuzjazmem, czyni zdolnymi do trudów i wyrzeczeń, uskrzydla i daje energię. Wdzięczność za ocalenie skłania nas do niesienia posłania innym uzależnionym od seksu i miłości. Tylko ją możemy skutecznie przeciwstawić powracającej apatii i lenistwu. Każdy nasz krok naprzód z programem SLAA okupiony zostaje mniejszym lub większym oporem. Im większe trudności pokonujemy, tym bardziej zaczynamy być wdzięczni za ów opór. Strumyk, który wypływa ze źródła kapitulacji, przezwycięża opór gruntu i - przyjmując z biegiem dopływy ducha - staje się rzeką, która kończy bieg w odwiecznym oceanie Bożej miłości.
 Czy pokonuję mój opór w drodze do duchowego odrodzenia, - a może wygodnie osiadam na mieliźnie życia? Czy jestem wdzięczny za tę uporczywą przeszkodę, którą muszę pokonywać: samego siebie?
 Modlę się, abym nie chował się przed prawdziwym problemem: samym sobą. Modlę się, aby mobilizowała mnie wdzięczność, którą mnie napełniasz, Boże. Modlę się, abym, przezwyciężając siebie, zmierzał do Ciebie, Panie, jak rzeka do oceanu.
 Tu i teraz: Leczę lenistwo wdzięcznością, jaką zaraża mnie SLAA. Dzielę się moim entuzjazmem, nadzieją i wiarą. Pokonując opory w trzeźwieniu, zmierzam przez życie do oceanu Boga.
