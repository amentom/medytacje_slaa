15 marca

Serce ma swój rozum, którego rozum nie pojmuje.
(Blaise Pascal)
 Jedynie serce jest zdolne do współczucia i miłości. Rozum tylko obserwuje i ocenia. I coś w tym musi być, że w erotomanii często staraliśmy się zdobywać cudze serca. Intuicyjnie, lekarstwa na swój ból szukaliśmy w akceptacji i miłości, którą ktoś miał nam dać. Daremna jednak była to pogoń, gdyż lekarstwo nie leżało w zdobywaniu cudzych serc. Ani też w rozumie. Nie mogły uleczyć nas nawet najlepsze naukowe analizy i wiedza o erotomanii, a tylko miłość. Rozum nie umie wyjaśnić dlaczego, gdy zaczynamy dzielić się płynącą z głębi duszy prawdą o naszej chorobie i o tym, jak się z nią czuliśmy, stajemy się dla siebie rozwiązaniem. Jednak nasze serce zaraz je wyczuwa. SLAA pomaga nam, każdego dnia, sięgać do własnego wnętrza i otwierać je. Miłość, jaką sobie dajemy, gdy dzieląc się na mityngach, otwieramy się przed sobą nawzajem, sprawia, że słuchamy i mówimy wtedy sercem. I coś musi być także w tym, że w SLAA jedynym autorytetem jest MIŁUJĄCY Bóg, a nie intelekt. Choroba uczy nas, że nie możemy zdobyć czyjegoś serca. Zdrowienie - że możemy zdobyć własne: otworzyć je przed sobą samym, innymi ludźmi i Bogiem.
 Czy czynię dziś z serca centrum mojej osobowości, a może dalej jestem więźniem rozumu i samowoli? Czy jestem wdzięczny, że moim intelektem nie mogę pojąć tajemniczych dróg miłości?
 Modlę się, abym otwierając się zdobywał nie serce innych, lecz własne. Modlę się, aby w nim spoczęło moje centrum dowodzenia w życiu. Modlę się, aby stało się ono Twoim domem, Boże.
 Tu i teraz: Chcę postępować według logiki serca, które oddaję Bogu. Kiedy zaczyna ono bić programem SLAA, moje obsesje ustają i mogę z powrotem myśleć organem, który jest do tego stworzony: głową. I niech tak już zostanie.
