
# 4 października

> Żaden z ludzkich lęków nie dorównuje przerażeniu, że zmarnowaliśmy życie, nic ze sobą nie zrobiwszy. (Harold S. Kushner)

A może jednak powinienem zrobić coś ze swoim życiem? - pytanie to powracało po każdym boleśniejszym upadku wskutek uzależnienia od seksu i miłości. Nie było ono miłym gościem w naszej głowie. Jednak to owe „błogosławione” lęki - mimo, że daleko nam było jeszcze do szczerej chęci zdrowienia - przyprowadzały nas w końcu do SLAA. Dzięki mityngom mogliśmy zobaczyć, jak bardzo potrzebna jest nam pomoc i wewnętrzna przemiana i jak niewiele brakowało, byśmy do reszty się zatracili we własnych żądzach, które wymknęły się nam spod kontroli. Dzisiaj nic innego niż dążenie do duchowej przemiany nie nadaje naszemu życiu prawdziwszego sensu i nic nie jest gorsze od wizji, że mogłoby ono go nie znaleźć. Jeśli tylko trzymamy się z dala od uzależnienia od seksu i miłości, i uczciwie realizujemy program SLAA, giną lęki, że skończymy życie z uczuciem, iż zmarnowaliśmy je, nic ze sobą nie zrobiwszy. Idąc ścieżką Dwunastu Kroków, nadajemy mu radość, trwałe znaczenie i sens.

- Czy pozwalam, by na programie SLAA moje życie nabierało sensu, a może bojąc się zajrzeć w swoją degrengoladę, bałagan i dawne zranienia - wolę by już „zostało tak jak jest”?
- Czy jestem wdzięczny SLAA za początek, po którym nie mogę się już zatrzymać?

- Modlę się, abym robił dziś wszystko, co mogę dla swej duchowej przemiany.
- Modlę się, abym nie stanął w pół drogi, lecz wytrwale dążył do Ciebie, Panie.
- Modlę się, aby moje wysiłki torowały szlak Twoim łaskom, Boże.

Tu i teraz: Pracując nad swoją przemianą i prosząc o pomoc, rozpraszam lęki przed zmarnowaniem życia. Idę ścieżką Dwunastu Kroków, gdyż to nadaje mu radość, znaczenie i trwały sens.
