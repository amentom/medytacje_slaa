13 września

Duchowy rozwój
nie jest ulepszaniem kontroli nad swoim życiem. Jest wyrzeczeniem się jej na rzecz pełnego oddania się Bogu.
(John Dalrymple)
 Zwykle nie chcemy przebudzić się duchowo ani zmienić; chcemy tylko poczuć się lepiej z chorobą. Kontrola - póki się dało - oddalała konsekwencje naszych zachowań, pozwalając nam jeszcze z nich korzystać. W istocie jednak, tylko tłumiła ona i kumulowała lęk przed przekazaniem steru Sile Wyższej. Próbowaliśmy sterować sobą, naszą wolą i życiem za pomocą fantazjowania, seksualnego transu, miłosnego haju, związków, intryg i anoreksji. Wielu z nas wspomagało się przy tym substancjami chemicznymi, obżarstwem, hazardem, władzą, robieniem długów, prestiżem, złością, izolacją, osiągnięciami czy nieustannym pędem. Dziś, redukujemy nasze ego, które w swej pysze chciałoby mieć do dyspozycji i świat, i jego Stwórcę. Dziś, oddając nasze uzależnieniowe gratyfikacje i poddając się z pokorą programowi SLAA, przekazujemy pakiet kontrolny nad naszym zdrowieniem Sile Wyższej. Co więcej, oddajemy Jej do dyspozycji siebie, aby nas używała jako narzędzi w uzdrawianiu innych.
 Czy bez zastrzeżeń oddaję siebie Sile Wyższej do dyspozycji, a może upieram się, żeby to Ona była dyspozycyjna wobec mnie? Czy jestem wdzięczna, że tak samo, jak nie steruję samym sobą, nie steruję też Siłą Wyższą?
 Modlę się, abym zamieniała kontrolę na poddanie się programowi SLAA. Modlę się, abym była narzędziem w Twoim ręku, Siło Wyższa, i nie próbowała czynić z Ciebie narzędzia w moim. Modlę się, abym ster mojego życia przekazywała Tobie, Siło Wyższa.
 Tu i teraz: Sile Wyższej oddaję pakiet kontrolny nad moim zdrowieniem. Zamiast oczekiwać, żeby to Siła Wyższa była dyspozycyjna wobec mnie, rezygnuję z samowoli i Jej oddaję się do dyspozycji.
