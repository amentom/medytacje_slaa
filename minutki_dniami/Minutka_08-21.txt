21 sierpnia

Zdrowiejąc dla siebie, zdrowieję dla chwały
Boga;
zadośćuczyniając innym, zadośćuczyniam i sobie, i Jemu. (anonim)
 Jeśli zdrowieję ze strachu przed konsekwencjami - nie zajdę daleko: sparaliżuje mnie strach. Jeśli zdrowieję w nadziei stania się lepszym niż inni - nie osiągnę wiele: spali mnie wstyd. Lecz jeśli zdrowieję dla siebie, by oddać tym chwałę Bogu - by samym sobą dać świadectwo Jego leczącej miłości i nieść ją innym - droga moja, która w szczęściu się wznosi, nie będzie miała końca i dostąpię wolności. ... Jeśli zadośćuczyniam ze strachu przed rozliczeniem przez los, nie osiągnę celu: los mnie rozliczy. Jeśli zadośćuczyniam z chęci poprawy mojego wizerunku i opinii, nie osiągnę celu: stracę cały szacunek. Lecz jeśli zadośćuczyniam, by przywrócić innym szansę stanięcia na nogi, wraca do mnie poczucie godności i mogę z pokorą stanąć przed Bogiem. Wtedy nie będzie On chował przede mną swojego oblicza: ujrzę Je i opromieni mnie Jego blask.
 Czy zdrowieję dla siebie i zadośćuczyniam innym, bądź rządzi mną jeszcze lęk przed rozliczeniem lub chęć stanięcia wyżej, błyszczenia? Czy jestem wdzięczny za odzyskaną godność: córkę zadośćuczynienia i pokory?
 Modlę się, abym zadośćuczyniał bez samoponiżania i wpadania w pychę. Modlę się, abym zdrowiał ze względu na siebie, a nie na mój wizerunek. Modlę się, abym - zdrowiejąc i zadośćuczyniając - z pokorą oddawał Ci chwałę, Panie.
 Tu i teraz: Jeśli kocham Cię z lęku przed piekłem, spal mnie w piekle, Panie. Jeśli kocham Cię, bo przyrzekłeś mi raj, wyklucz mnie z raju. Lecz jeśli Cię kocham dla mnie i Ciebie samego, nie chowaj przede mną oblicza, mój Miły.
