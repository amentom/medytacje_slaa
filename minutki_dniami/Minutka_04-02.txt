02 kwietnia

- Zerwalibyśmy ze sobą, gdyby nie dzieci... - Jakie znowu dzieci? - No cóż, ona i ja!
(Mort Sahl)
 W naszych erotomańskich związkach chcieliśmy uzyskać od partnerów miłość, której nie zaznaliśmy jako dzieci i uniknąć bólu, który wtedy zaznaliśmy, jak też i ominąć trudy bieżącego życia. Daremnie. Ponieważ nasz pierwotny wzorzec zawierał porażkę, nie mogliśmy wypaść z roli - nie udawało się nam zmienić scenariusza niepowodzeń. Dopisywaliśmy tylko nowe klęski, torpedując relacje, które mogły dać stabilność, miłość, wierność, odpowiedzialność, i bliskość. Grzęźliśmy w obsesji i chorobie i zarażaliśmy nią innych. Rządził nami przymus szukania miłości tam, gdzie jej nie ma. Przypominaliśmy dzieci walczące ze sobą zaciekle o to, kto komu usiądzie na kolanach. W SLAA możemy przestać odgrywać dramaty dzieciństwa i zająć się sobą możemy wytrzeźwieć, odrodzić się i przygarnąć swoje wewnętrzne dziecko - zranione, wykorzystane i porzucone. Uczymy się kochać je, koić, darzyć troską, ochraniać i wychowywać. Wyrastając w ten sposób na ludzi zdrowych, wolnych od nałogów i przebudzonych duchowo, zrywamy ciągnący się od pokoleń łańcuch przekazywania nieszczęść.
 Czy troszczę się o moje wewnętrzne dziecko - czyste, niewinne i bezbronne - a może dalej je porzucam i knebluję, by nie czuć, co kiedyś przeżywałem? Czy jestem wdzięczny za powracające po latach uczucia, w których znajduję i ocalam siebie?
 Modlę się, abym miał odwagę przeżyć i pożegnać utracone dzieciństwo. Modlę się, abym w Tobie, Panie, koił i uzdrawiał moje rany. Modlę się, abym mógł zapoczątkować łańcuch dziedziczenia miłości, do której mnie uzdalniasz, mój Boże.
 Tu i teraz: Wykluczam budowę związku z innym niedojrzałym dzieckiem. Przerywając tę tragiczną pantomimę, ocalam i koję w sobie najdelikatniejszą, bezbronną Istotę, która tyle wycierpiała.
