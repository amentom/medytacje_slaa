26 październik

a
Prawdziwa modlitwa płynie z otchłani naszych braków, a nie z blasku naszych cnót. (Anselm Grun)
 Biedak, co od wielu dni nic nie jadł i w obdartej odzieży zjawia się przed królem, czy musi jeszcze mówić, czego mu potrzeba? ... Dzięki świadomości własnego bankructwa i zwracaniu się po pomoc do SLAA nasza modlitwa staje się krzykiem głodnego: „nasyć mnie i odziej, o Panie!” Im bardziej czujemy się pogrążeni i niedoskonali, tym bardziej pragniemy ratunku. Zdrowi bowiem nie potrzebują lekarza, nieskazitelni wydoskonalenia, silni wsparcia, a wolni wyzwolenia. Wtedy Bóg ani nie ma powodu do interwencji, ani też szczeliny, by przeniknąć lśniącą zbroję naszych „cnót”. Dopiero upadek, rozpacz i przyznanie się do bezsilności otwiera Mu drogę i czyni nas zdolnymi nas do prawdziwej modlitwy. Dopiero wtedy płynie ona z otchłani naszych braków: ja nie mogę; Ty możesz; pomóż mi, o Panie, proszę! Dzięki tej postawie możemy dzisiaj mówić: „przeżyłem i odrodziłem się tylko poprzez Bożą łaskę. Potrzebuję jej stale, jak powietrza.”
 Czy wołam o ratunek z otchłani moich braków, a może, gdy tylko moja sytuacja nieco się poprawi, powlekam się polichromią cnót? Czy jestem wdzięczny, że jako człowiek bardzo chory, bardzo potrzebuję Lekarza i wiem Go znaleźć?
 Modlę się, abym nie opancerzał się lśniącą zbroją „cnót”. Modlę się, abym pamiętając mój upadek wołał o pomoc z otchłani własnych braków. Modlę się, abym był krzykiem głodnego: „nasyć mnie i odziej, o Panie!”
 Tu i teraz: Zdrowi nie potrzebują lekarza. Widzę jak bardzo chory jestem z powodu erotomanii i jak bardzo potrzebuję ratunku. Pilnuję na każdym kroku, bym nie powlekał się polichromią „cnót”.
