02 grudnia

Odwaga to strach, który odmówił swoje modlitwy.
(anonim)
 Powierzanie własnej woli i życia Sile Wyższej, jakkolwiek Ją pojmujemy, to właściwa postawa dla ludzi słabych, podatnych na zranienie i bezsilnych, jakimi w gruncie rzeczy jesteśmy. Nie jest to ta wiara, która „góry przenosi”, lecz zwykła potrzeba ochrony wobec ciągłego narażenia na ataki nałogu, który dobrze „wie” kiedy przypuścić szturm. Pozbawieni uzależnieniowego haju boimy się swoich prawdziwych uczuć; boimy się bliskości, tego co nowe i nieprzewidywalne. Boimy się dokonywania wyborów, odpowiedzialności i wielu innych rzeczy. Boimy się, ale przyznajemy to. Program SLAA pomaga nam „oswoić” uwolnione uczucia: zrozumieć, zaakceptować, przeżywać je i dzielić się nimi z innymi. Dzięki mityngom kruszymy naszą skorupę przestając być zabetonowanym bunkrem, który odpiera ataki świata. Wychodzimy z niego na zewnątrz by zobaczyć, co chce nam zaoferować życie, ludzie i zdarzenia.
 Czy decyduję się na odwagę odczuwania i działania, a może nadal szukam izolacji i karmię mój strach? Czy czuję wdzięczność, że dla mnie sprawdza się nie wiara co „góry przenosi”, lecz powierzanie się Sile Wyższej i małe, codzienne kroki do Niej?
 Modlę się o przekształcanie moich lęków w odwagę. Modlę się, abym w podatności na zranienie wychodziła do ludzi i świata. Modlę się, abyś Ty, Siło Wyższa, była moją tarczą i siłą na każdy dzień życia. Modlę się o pełnię odczuwania i odwagę dokonywania wyborów w życiu.
 Tu i teraz: Decydując się na trzeźwe życie, decyduję się odczuwać moje lęki i całą podatność na zranienie. Oddaję się Sile Wyższej i godzę na ryzyko zranienia. Szukam otwartości i bliskości, i podejmuję wolne wybory.
