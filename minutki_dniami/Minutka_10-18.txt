18 październik

a
Tylko współczucie umożliwia kontemplację nieszczęścia.
(Simone Weil)
 Nie jest sztuką być dobrym człowiekiem, kiedy inni są dla nas dobrzy. Sztuką jest pozostać takim, kiedy nas lekceważą i ranią. Pomóc nam mogą na początek trzy pytania. Pierwsze: gdybym ja postąpił tak, jak właśnie ktoś wobec mnie, to czy uznałbym to za objaw mojej choroby? Drugie: czy wobec tego jego zachowanie nie jest skutkiem chorych reakcji, którym ja tak samo podlegam? I trzecie: czy mogę w tej sytuacji tak pomóc sobie, by pomóc też temu człowiekowi, zamiast mu się rewanżować? Ten wgląd za kulisy własnej sytuacji pomaga nam przekraczać urażony honor, który jest lękiem zmieszanym z pychą. Jeśli nie podnosimy rękawicy rzuconej nam przez chore emocje, lecz skupiamy się na ich mechanizmach, nie dostajemy się w ich tryby. Gdy skupiamy się na bólu drugiej osoby, a nie na własnym ego, możemy wejść na poziom współczucia, które zdolne jest kontemplować ludzkie nieszczęście. Spokój i akceptacja, jakie się w nas wtedy zjawiają, zdolne są zażegnać każdą burzę. Oto prawdziwe wyzwanie.
 Czy w konfliktach staram się wznieść na poziom współczucia zdolnego kontemplować ludzkie nieszczęście, a może jestem miły tylko dla tych, którzy są dla mnie mili? Czy jestem wdzięczny, że groźba nawrotu i program odbierają mi komfort obrażania się?
 Modlę się, abym w konfliktach przekraczał mój ból i urażony honor. Modlę się, abym w motywach czyichś ataków na mnie umiał dostrzec moje własne zranienia. Modlę się, aby moje reakcje mogły być odbiciem Twojej miłości, Panie.
Tu i teraz: Co w tym wielkiego, że jestem miły dla tych, którzy są dla mnie mili?
Postanawiam przekraczać moją urażoną dumę i wznosić się na poziom współczucia zdolnego do kontemplacji ludzkich nieszczęść.
