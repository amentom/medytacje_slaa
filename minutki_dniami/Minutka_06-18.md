
# 18 czerwca

> Nasz intelekt trudzi się stale zatykaniem wszelkich szczelin, którymi mogłaby przeniknąć do nas łaska. (Simone Weil)

Mamy w sobie taką stałą aktywność, która sabotuje każdy nasz wysiłek w kierunku przebudzenia duchowego i przyjmowania łask Bożych. Dlatego uzależnienie i zdrowienie z niej porównujemy do schodów ruchomych, które jadą w dół: bardzo trudno iść nimi pod górę, lecz jakże łatwo na odwrót! Nasze jestestwo denerwuje się za każdym razem, gdy chcemy się podźwignąć, otworzyć się na prawdę i zrobić krok w stronę zdrowienia. ... Kiedy zaczynaliśmy program SLAA, w głowie huczało nam od tragicznych wizji. Że to się nie uda, że nie przeżyjemy bez kochanka lub partnera, że rozsadzi nas seksualne napięcie, że zwariujemy, umrzemy lub zwiędniemy z samotności, że nigdzie już nie będziemy pasować, czy że nikt nas więcej nie pokocha i nie zechce. Wyglądało to tak, jakby ciemności choroby chciały w nas na gwałt zamknąć okiennice przed światłem wstającego dnia. Opór przed każdym krokiem naprzód wskazuje nam, że gdzieś, w naszej mrocznej głębi, ciągle nie chcemy się zmienić. Każdego dnia zmagamy się więc z własną słabością o własne życie. I, co najważniejsze, to się nam naprawdę udaje!

- Czy stale poszerzam szczeliny, którymi wlewa się we mnie Boża łaska, a może zatykam je aby mieć spokój?
- Czy jestem wdzięczny za opór i konieczność trudu, który mnie doskonali?

- Modlę się, abym poszerzał szczeliny, którymi chce przeniknąć do mnie Twoja łaska, Panie.
- Modlę się, abym nie sabotował własnych wysiłków w zdrowieniu.
- Modlę się, abyś wlewał się we mnie, Boże, jak woda w spękaną od suszy ziemię.

Tu i teraz: Sprzątam mój dom: siebie. Chcę mieć w nim czyste okna, otwarte drzwi, jasną przestrzeń, proste i funkcjonalne meble oraz sprawną wentylację - miejsce na Boże łaski.
