
# 21 września

> Nie trzeba zmuszać słońca, by świeciło, gdy odpłyną chmury. (Alice Miller)

SLAA i praca z programem sprawiają najpierw, że cichną tajfuny uzależnienia i odpływają najcięższe, burzowe chmury. Często jednak słońce dalej zakrywa nam mgła nie rozpoznanych a stężałych w nas przez lata wczesnych ran głęboko pogrzebanych pokładów żalu, wstydu, lęków, złości i nienawiści. Te trujące opary, dopóki niczym demony nie zostaną uwolnione z duszy, przesłaniają nam światło łask Siły Wyższej. Musimy pójść dalej, zejść głębiej - musimy zmierzyć się ze wszystkim, co nas w życiu spotkało. Dopiero gdy dopuścimy do głosu wszystkie uczucia związane z doznaną i zadaną krzywdą - dopiero gdy damy im wyraz w bezpiecznym otoczeniu, mityngów, terapii i rozumiejących przyjaciół - w naszej duszy może zaświecić przebaczenie. Wychodzi ono wtedy samo, jak słońce zza chmur. Nie możemy zmusić przebaczenia, by zalało nas swoim kojącym ciepłem, inaczej niż mierząc się z własnym gniewem, lękami, żalem i bólem - niż usuwając z drogi przeszkody: zablokowaną pamięć i nie wyrażone uczucia, które tkwią w nas.

- Czy usuwam przeszkody nie wyrażonych uczuć, jakie tkwią we mnie, a może chcę zmusić się do przebaczenia siłą „moralnych” nakazów?
- Czy jestem wdzięczna, że dzięki programowi zawsze mogę pójść dalej, zejść głębiej?

- Modlę się, abym mierzyła się z nagromadzonymi urazami, złością i lękiem.
- Modlę się, abym - otwierając i wyrażając zablokowane emocje - usuwała z duszy ich truciznę.
- Modlę się, abyś Ty, Siło Wyższa, zajaśniała nade mną jak słońce, gdy odpłyną chmury.

Tu i teraz: Zamiast „przebaczać” siłą moralnych nakazów, mierzę się z moim bólem i gniewem. Pozwalam odpłynąć mgłom żalu, nienawiści i lęków, by droga dla łask Siły Wyższej stanęła otworem.
