28 kwietnia

Czuwaj nad swoim duchowym wzrostem, tak jak rolnik czuwa nad swoim polem. (anonim)
 Karczując nasz ugór z czynnej erotomanii, szykujemy w sobie pole do zaorania pługiem programu. Prosimy Boga, aby On posiał w nie swoje ziarno, a gdy wzejdzie zsyłał na nie światło słoneczne i deszcze. Boże życiodajne działania są nam potrzebne tak samo, jak własne zabiegi pielęgnacyjne. Staramy się więc na mityngach słuchać i mówić tak, by zasiewać w sobie prawdę. Staramy się być aktywni służbach i nieść posłanie, by dostarczać sobie słońce radości i wodę nadziei. Staramy się trwać zakorzenieni w glebie SLAA, byśmy swoim życiem mogli wydać plon, który nie przemija. Obserwujemy siebie stale, by usuwać z duszy chwasty i chronimy się przed nawrotem choroby jak przed powodzią - nasze wały ochronne muszą być pewne. Wzrost duchowy wymaga podobnej opieki jak rola i gdy stale dbamy o niezbędne warunki, reszty dokonuje i dogląda Siła Wyższa. Jej powierzamy rezultat: plon.
 Czy wytrwale stosuję zabiegi pielęgnacyjne i pozwalam działać Bogu, a może sam usiłuję spowodować swój duchowy wzrost? Czy jestem wdzięczny Bogu za glebę SLAA i siłę, a SLAA za słońce radości i deszcze nadziei?
 Modlę się, abym - jak dobry rolnik - czuwał nad polem mojego wzrostu i usuwał z duszy chwasty. Modlę się, aby moje „wały ochronne” były zawsze pewne. Modlę się, aby ziarna jakie we mnie zasiałeś, Boże, wydały plon, jakiego chcesz.
 Tu i teraz: Chłonę doświadczenia innych SLAA jak zasiew chłonie słońce i deszcze. Słuchając i dzieląc się moimi doświadczeniami, pielęgnuję - i pomagam innym pielęgnować - ziarna duchowego wzrostu.
