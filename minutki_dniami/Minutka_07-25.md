
# 25 lipca

> Nie ma większej miłości niż ta, gdy kto życie swoje kładzie za drugiego człowieka. (Jezus z Nazaretu)

Cóż dobrego mogliśmy dać innym, gdy obracaliśmy się w czynnym uzależnieniu? Nienasycenie, wykorzystanie, żądzę, ckliwe scenariusze, tandetne złudzenia... Rany, zdrady, kłamstwa, ucieczki, odrzucenie, zaborczość... Seks i uczucia działały jak dawki narkotyku, zostawiając jedynie kaca i głód. Jaka bowiem może być wartość samego orgazmu, haju czy uczuciowego odlotu? Jak szybko mija to upojenie i ile kosztują wysiłki, by ono ciągle trwało? Jak bardzo wyniszcza niepewność i ryzyko? Z chwilą, kiedy przestaliśmy "zażywać" erotykę, ludzi, fantazje i siebie - wydawało się nam, że nic już nas nie czeka i nic nie mamy, by dać. Jednak SLAA pozwala nam dać innym cierpiącym na uzależnienie od seksu i miłości to, czego nikt poza nami nie potrafi: nasze osobiste doświadczenia. To jest jedyne lekarstwo zdolne powstrzymać tę chorobę. Cóż jest cenniejsze od ratowania czyjegoś życia własnym? Cóż innego może dać nam szczęście i prawdziwe odrodzenie?

- Czy szukam wartości, które są prawe i nie mijają, a może wciąż gonię za seksem, uczuciami i "hajem"?
- Czy - dzieląc się sobą - kładę moje życie za innych SLAA i dziękuję im za ocalenie?

- Modlę się, abym odróżniał namiętność od miłości.
- Modlę się, abym - otwierając się - kładł na mityngach moje życie innych.
- Modlę się, abym był w SLAA jeszcze jedną lampą rozświetlającą mrok.

Tu i teraz: Najlepszy test na wartość czegoś to sprawdzenie, czy wzrasta ona, gdy to coś ofiaruję. Miłość, nadzieja i wiara wzrastają, gdy dzielę się z innymi SLAA. Gdzież znajdę prawdziwsze życie?
