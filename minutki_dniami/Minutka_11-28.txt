28 listopad

a
Jasna decyzja przywraca spokój.
(przysłowie chińskie)
 Gdy burzysz za sobą most, nie zostawiaj kładki - wróci po niej choroba. Gdy przecinasz powrozy nałogu, nie lekceważ cienkich, jedwabnych niteczek - oplotą cię i zwiążą jeszcze mocniej. Gdy decydujesz się iść naprzód, nie oglądaj się wstecz rozbijesz się o pierwszą przeszkodę... Niezdecydowanie zawsze miesza szyki, wprowadzając w nasze działania nerwowość i niepokój. Prawdziwa wiara nie może być zmienna jak fale, które mają swoje przypływy i odpływy, ani jak chorągiewka na wietrze. Prawdziwa wiara pomaga nam przetrwać chwile jej utraty. Aby wyzdrowieć, musimy być stali i konsekwentni. Naszą wiarę opieramy dziś na ciągle odnawianej, nie zmieniającej się decyzji, by całe swoje życie i wolę powierzyć Sile Wyższej, jakkolwiek Ją pojmujemy. Tylko tą drogą możemy się uratować. Kiedy prowadzi nas taka wiara, nie miotamy się już od jednego do drugiego i trzeciego, by w końcu i czwarte porzucić, a pewnie dążymy do celu. Zachowujemy abstynencję i stały kurs na trzeźwość bez względu na wstrząsy i przeciwne wiatry.
 Czy podejmuję jasne decyzje co do granic abstynencji, lub może zostawiam chorobie powrotną kładkę? Czy jestem wdzięczna, że wiara jest jak spirala: im mocniej wierzę tym jestem stabilniejsza; im jestem stabilniejsza, tym mocniej wierzę?
 Modlę się, abym nie zostawiała kładki uzależnieniu. Modlę się, abym tak samo wierzyła w dobrych jak i w złych chwilach. Modlę się, abym jasnymi decyzjami wzmacniała pokój ducha, jaki mi zsyłasz, Siło Wyższa.
 Tu i teraz: Trzymam jasne granice abstynencji bez względu na wstrząsy i przeciwności. Nie daję się uśpić sprzyjającym wiatrom i ciszy, bo choroba atakuje w chwili dogodnej dla niej, nie dla mnie.
