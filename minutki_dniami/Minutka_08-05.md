
# 5 sierpnia

> Aby zapłonął ogień, musi zniknąć drewno; aby wyrosło drzewo, musi obumrzeć nasiono. (Tauler)

Zdrowienie w SLAA to dla mnie proces tracenia dotychczasowej natury. Muszę ją utracić, by odkryć, kim mogę się stać i jak nieskończenie się rozwijać. Aby wyfrunął motyl, w kokonie musi przepoczwarzyć się liszka. Aby wyrosło drzewo, musi obumrzeć nasiono. Aby zapłonął ogień, musi zniknąć drewno. Odstawienie to dla mnie duchowe przeistaczanie się, obumieranie - to spalanie w ogniu prawdy, mojej uzależnionej osobowości. To nieraz bardzo bolesny proces, lecz o jakże zdumiewającym wyniku. Tylko w ten sposób mogłem podźwignąć się z uzależnienia. Dzisiaj, umarłszy dla uzależnienia, pielęgnuję w sobie nowego, wolnego od obsesji człowieka. Ta pełna przemiana - metanoja - zachodzi we mnie dzięki Wspólnocie, poprzez którą zawierzam się Sile Wyższej. To nie jest odstawienie czegoś tam - to odstawienie siebie. Dzisiaj mogę nadać sobie najwyższej klasy podwójny medal: za pokorę i za odwagę.

- Czy pozwalam mojemu dawnemu „ja” płonąć w ogniu prawdy, by stawało się światłem dla mnie i dla innych, a może unikam duchowego żaru mityngów?
- Czy jestem wdzięczny, że SLAA wytapia we mnie nową, prawdziwą i uzdrowioną osobowość?

- Modlę się, abym nie bał się umrzeć i narodzić na nowo.
- Modlę się, aby tego procesu nie zadusiły we mnie „ciernie”, nie zjadły „szkodniki” ani nie zniszczyła „susza”.
- Modlę się, abym płonął ogniem Siły Wyższej, który przemienia wszystko, czego dotknie.

Tu i teraz: Wspólnie z innymi uzależnionymi rozpalam w SLAA ogień, który z mojej dawnej natury wytapia nową, oczyszczoną i wolną od obsesji osobowość. Pozwalam wzejść nasionom, które Bóg zasiał we mnie i chronię ich wzrost.
