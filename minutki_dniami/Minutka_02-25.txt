25 lutego

Mówienie o sobie ma taką cechę, że ukazuje to, co na człowieka oddziałało. (Martin Buber)
 Wszystko, czym w SLAA dysponujemy, to własne, osobiste historie. Kryją one w sobie cudowną, uzdrawiającą moc. Kiedy się nimi dzielimy, nie mamy złudzeń, jak silnie oddziałała na nas seksualna i uczuciowa obsesja, jak bardzo byliśmy wobec niej bezradni i jak głęboko wrosła w osobowość każdego z nas. Nie mogliśmy uwolnić się od niej o własnych siłach - próbując, coraz bardziej upadaliśmy. Dziś możemy zestawić nasze dawne życie z późniejszymi cudami: z abstynencją, procesem odstawienia, wglądami w siebie, budową więzi, Krokami, kojeniem ran dzieciństwa - z całym duchowym wzrostem i przebudzeniem. Kontrast z dawnym życiem wskazuje, że musiała oddziałać na nas w SLAA jakaś - tak samo anonimowa jak my - Siła Wyższa, dokonując cudu. Nie wymieniamy na mityngach imion Boga, bowiem gdy ktoś wskazuje wprost na Niego, inni widzą wyciągnięty palec. Tylko nasze opowiadanie o sobie odsłania Boże ukryte i pełne miłości, działanie.
 Czy dzielę się własnym doświadczeniem, a może teoretyzuję na temat Bożej mocy i szkół terapeutycznych? Czy jestem wdzięczny, że tylko odsłaniając fakty z mojego życia mogę zachować własną trzeźwość i nieść tę nadzieję innym erotomanom?
 Modlę się, abym pozostał w SLAA skromny i anonimowy - jak Ty, Panie. Modlę się, abym miał odwagę odsłaniać całą prawdę o sobie - najlepszy nośnik nadziei. Modlę się, aby o łasce zdrowienia, za którą Ty stoisz, Boże, mówiły same fakty z mojego życia.
 Tu i teraz: Ilekroć ktoś szuka ratunku podejmuję ryzyko otwarcia się przed nim. Dzielę się tym, czym sam dysponuję - moją historią. Gdy odsłaniam siebie, wskazuję na Moc, która mnie ocaliła.
