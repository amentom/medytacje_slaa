22 kwietnia

Połowiczne rozwiązanie
w najlepszym razie działa tylko do połowy. (anonim)
 Z erotomanii nie da się zdrowieć połowicznie. Dowiodły tego nasze, tak typowe dla uzależnienia, próby, by wszelkimi drogami chronić nałóg zamiast siebie. Kombinując jak „poddać wieżę”, a „ocalić królową” i nie uznać przegranej, traciliśmy szansę na cud. Dzieląc erotomanię na „uzależnienie od seksu” i „uzależnienie od miłości”, liczyliśmy na przykład, że rezygnacja z czysto fizycznych kompulsji pozwoli nam zachować obsesyjny związek miłosny, lub też że uda się nam odwrotna roszada. Albo próbowaliśmy tylko połowicznej „abstynencji”, uważając, że i tak wyrzekamy się dość wiele. Jednak podobne kombinacje działały tylko na chwilę i do połowy, odcinając nas od przełomu, przebudzenia duchowego i prawdziwej wolności. Aby ocalić się z erotomanii, musieliśmy na zdrowych, do końca moralnych zasadach oprzeć i sferę naszego seksu, i sferę miłosnych relacji. Dopiero pełna kapitulacja scalała nasze schorowane wnętrza w zdrowiejącą całość.
 Czy opieram sferę mojego seksu i uczuć na zdrowych, do końca moralnych zasadach, a może wciąż gram w szachy erotomanii? Czy jestem wdzięczny, że program nie zaprowadzi mnie dalej, niż sięga na dziś moje pojmowanie trzeźwości?
 Modlę się, abym chronił siebie, a nie nałóg. Modlę się, aby moje seksualne i miłosne granice wynikały z duchowych praw co kierują światem. Modlę się, abyś Ty, o Panie, pomagał mi odbudować moją integralność - moralność i prawość charakteru.
 Tu i teraz: Przestaję grać w szachy z erotomanią. Nie czekam na kolejnego mata i schodzę z pola walki pokonany, lecz wreszcie wolny. Ocalam i chronię siebie, a nie resztki nałogu.
