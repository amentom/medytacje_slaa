08 kwietnia

Kto nie chce wypłynąć,
nim nie miną wszystkie niebezpieczeństwa, nigdy nie wyruszy w morze.
(Thomas Fuller)
 Zdrowienie z erotomanii jest jak przeprawa przez wielką, rwącą rzekę porzuconego nałogu. Dzięki SLAA podejmujemy to ryzyko. Na dawnym brzegu zostawiamy piekło niezaspokojenia i utraty siebie, na nowym mamy nadzieję znaleźć ocalenie. Musimy wiosłować bez wytchnienia w stronę nowego lądu, pokonując jednocześnie znoszące nas nurty choroby. Nie możemy przy tym czepiać się innych płynących ciał, abyśmy nie potonęli. Uważamy także na mielizny. Rozleniwienie grozi nam zwłaszcza, gdy oddaliliśmy się już od starego brzegu, a nowego jeszcze nie widać. Wtedy trudno nam dostrzec znoszące nurty porzuconego nałogu, a wizja ulgi przez zaniechanie wysiłków wygląda najsugestywniej. Pracujemy więc wiosłami programu, powierzając efekty i siebie Sile Wyższej. Uważamy też, by czasem nie pomylić brzegów i nie zacząć płynąć z powrotem. Bez gwarancji sukcesu, ale z wiarą i nadzieją na utarowanie się, każdego dnia płyniemy w stronę ocalenia.
 Czy podejmuję ryzyko przeprawy na brzeg trzeźwości, a może oczekuję gwarancji sukcesu lub obietnicy, że będzie mi łatwo? Czy jestem wdzięczny, że choroba zmusza mnie co dzień do tego samego wysiłku?
 Modlę się, abym podejmował ryzyko zdrowienia i nie czekał na gwarancje. Modlę się, abym wspólnie z innymi SLAA opierał się znoszącym prądom erotomanii. Modlę się, abyś Ty, Boże, był mi i łodzią SLAA, i kapitanem, i portem.
 Tu i teraz: Godzę się na niepewność porzucenia lądu erotomanii i wspólnie z innymi SLAA wiosłuję w stronę seksualnej i uczuciowej trzeźwości. Ufam Bogu, który mnie prowadzi: Jemu powierzam i siebie, i efekty.
