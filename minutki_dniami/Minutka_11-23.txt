23 listopad

a
Nigdy nie zakreślaj granic miłosierdziu Boga. Proś Go zawsze o największą łaskę.
(ojciec Pio)
 Największą łaskę zwykle najtrudniej jest przyjąć, gdyż im głębsza przemiana, tym bardziej nas boli. Zdrowienie żąda samozaparcia, nie dając nam ani chwili wytchnienia - także od radości. Dużo chętniej niż o przemianę zabiegamy o chwilę ulgi i na uldze skupiamy nasze zabiegi. Chcemy zmiany opatrunku, a nie przecięcia i oczyszczenia rany. Chcemy środków przeciwbólowych, a nie leczącej, głębokiej operacji. Program SLAA sugeruje nam, abyśmy prosili Siłę Wyższą o największą łaskę - o cud całkowitej wewnętrznej przemiany - nie zaś o wygodne, bezproblemowe życie. Taka prośba wymaga od nas dużej odwagi. Dlatego dodatkowo prosimy Boga o gotowość przyjęcia tego cudu. Mimo wewnętrznego oporu staramy zmienić się w pełni, zamiast szukać sposobu, jak na chwilę poczuć się lepiej z chorobą. Dzieląc się naszymi zmaganiami, pomnażamy naszą siłę i odwagę. Gromadzimy ją jak rozbitkowie na morzu słodką wodę deszczową. Ta najwyższa łaska - łaska przyjmowania pełni decyduje dziś o naszym ocaleniu.
 Czy proszę o łaskę pełnej przemiany i odważam się ją przyjmować, a może chcę tylko doraźnej ulgi, by poczuć się lepiej z chorobą? Czy jestem wdzięczny, że Boże miłosierdzie stawia najwyższe wymagania i pomaga mi im sprostać?
 Modlę się, abym chciał zmiany siebie, a nie opatrunku. Modlę się, abym umiał przyjąć największy cud. Modlę się, abym - jak rozbitek wodę deszczową - gromadził siłę i odwagę, którą mi zsyłasz, Boże.
 Tu i teraz: Szaleństwem jest stawiać granice miłosierdziu Boga. Nie proszę Go już o nic innego poza Nim samym. Pracując nad sobą w SLAA, zdobywam siłę i odwagę, by ten cud przyjąć.
