19 lutego

Szukaj we wszystkim tego, co łączy i scala. Co dzieli - od celu cię tylko oddala.
(Kabir)
 Opowieść o erotomanii, jeśli nie jest poparta chęcią zdrowienia, zaraża mnie tą chorobą. Gdy jednak słucham w SLAA osób, które rzeczywiście chcą trzeźwieć, w każdej wypowiedzi mogę znaleźć cząstkę siebie, gdyż tak samo jak inni chcę się wyzwolić z nałogu. Nie przeszkadza mi, że ktoś ma inne wzorce, płeć, czy orientację seksualną - czuł się przecież podobnie. Dzięki jego słowom mogę zobaczyć moją bezsilność, brak kontroli, daremne postanowienia, wstyd, poczucie winy, zakłamanie, egoizm, manipulacje, pychę, przewrotność, rozpacz i strach. Widzę wtedy, jak wielkim dobrem jest dla mnie SLAA. Kiedy chcę zdrowieć i mam determinację, nie przeszkadza mi, że ktoś miał wpadkę. W jakimś sensie miał ją za mnie, bo dzięki jego doświadczeniu wcześniej mogę wyciągnąć wnioski. Dzięki temu czuję jedność ze wszystkimi SLAA i wspólnie trzymam kurs na trzeźwość. Praca nad Krokami i Tradycjami SLAA to dla mnie wiosłowanie razem do celu. Z radością łapię rytm i ciągnę wiosłem we właściwą stronę.
 Czy wspólnie z innymi SLAA dążę do celu, a może szukam różnic i powoli odpadam od kursu? Czy jestem wdzięczny wszystkim, z którymi mogę zmierzać razem i czuć się jednością?
 Modlę się, abym czuł jedność z innymi SLAA bez względu na ich płeć, wzorce czy orientację seksualną. Modlę się, aby gotowość zupełnej przemiany prowadziła mnie do Ciebie, Boże. Modlę się, abyś łączył mnie w jedno i scalał, o Panie.
 Tu i teraz: Wspólne dobro stawiam w SLAA na pierwszym planie - moje życie zależy bowiem od jedności wszystkich anonimowych erotomanów. Łączę się z nimi w abstynencji i razem zmierzam do celu, by razem się ocalić.
