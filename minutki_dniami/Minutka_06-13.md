
# 13 czerwca

> Którą z dróg chcemy wybrać, aby dojść do Boga: tą, która się wznosi, czy też tą, która opada? (Jean Lafrance)

Inne wielkie prawo duchowego rozwoju mówi: zagłębiając się w siebie, wznosimy się do Boga. Kiedy w naszym życiu wszystko zaczyna iść dobrze i kiedy mimo to nie ulegamy podszeptom, żeby się za to „nagrodzić”, ani też nie próbujemy samowolnie decydować - kiedy trzymamy się programu i grupy oraz rozwijamy duchowe poszukiwania - mamy wrażenie, że się wznosimy i niezauważalnie ogarnia nas przekonanie, że jesteśmy w stanie dojść do Boga, bez pomocy z Jego strony. To bardzo subtelna i groźna pycha. Wznosimy się wtedy sami, jak Ikar, upajając się niebotycznym lotem. Tymczasem wznoszenie się ponad własną słabość, dno i upadek, nawet gdy uczyniliśmy kolosalny postęp w zdrowieniu, to dla nas prowokowanie nawrotu. Zawsze, gdy z pokorą uznajemy, że Bóg musi wspomóc nasze wysiłki w drodze do Niego, opadamy bezpiecznie w Jego ramiona. Nasz wzrost polega na schodzeniu - na opadaniu we własne piekło, by je poznać, prześwietlić i ukazywać innym, niosąc przesłanie SLAA.

- Czy proszę Boga, by wspomagał moje wysiłki w drodze do Niego, a może łudzę się, że mogę dojść bez Jego pomocy?
- Czy jestem wdzięczny, że moja wspinaczka polega przede wszystkim na schodzeniu?

- Modlę się, abym podjął najtrudniejszą wspinaczkę - schodzenie.
- Modlę się, abym nie tracił kontaktu z własną słabością, dnem i upadkami.
- Modlę się, abyś Ty, Panie wspomagał moje wysiłki w drodze do Ciebie.

Tu i teraz: Spośród różnych dróg do Boga wybieram tę, która schodzi w dół opada na moje dno. Paradoksalnie, to właśnie ona prowadzi mnie najwyżej. Idąc nią, proszę Boga o rękę.
