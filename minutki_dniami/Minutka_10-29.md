
# 29 października

> Mądry jest człowiek, który zna innych, ale dopiero ten, kto poznał sam siebie, jest oświecony. (Lao Tsy)

Moje wnętrze zawiera wszystkie potrzebne odpowiedzi. Kiedy czegoś nie wiem lub nie rozumiem, wystarczy, że uczciwie wejrzę w swoją głębię. Mogłam z wierzchu wydawać się bardzo mądra znając psychikę ludzi i wszystkie prowadzone przez nich gry, lecz nie znać siebie ani własnych manipulacji. Mogłam błyszczeć i szpanować, ale nie umiałam się w środku odkłamać... Program SLAA to dla nas rodzaj wziernika, który pozwala zobaczyć, jacy jesteśmy w swej prawdziwej istocie, po zdjęciu warstw uzależnienia. Program SLAA to rodzaj schodów, które prowadzą nas w najgłębsze i wzgardzone lochy duszy, gdzie na dnie spotykamy Siłę Wyższą... Program SLAA to płonąca lampa prawdy, która oświetla nam drogę do samego siebie, ukazując nasze niedowartościowanie, lęki, żądze, wstyd, zakłamanie, tajemnice i wady. Dzisiaj, naprawiając uczynione spustoszenia i szukając we własnej głębi, pozwalamy by Siła Wyższa oświecała nas świętym światłem poznania.

- Czy pozwalam oświecać się Sile Wyższej, a może „świecę” mądrością, która „zna” innych, lecz nie zna siebie?
- Czy jestem wdzięczna, że pokora, którą zdobywam w SLAA, likwiduje moją „mądrość”

- Modlę się, abym zdobywała w SLAA pokorę, która likwiduje moją „mądrość”.
- Modlę się, abym - prowadzona przez Twoje światło, Siło Wyższa - poznawała siebie.
- Modlę się, abym dotarła aż na samo dno mojej duszy, gdzie mnie oświecasz, Siło Wyższa.

Tu i teraz: Jeśli czegoś nie rozumiem lub nie wiem, wiem, że moje wnętrze kryje odpowiedź. Zagłębiam się w siebie i docieram na samo dno mojej duszy, gdzie oświeca mnie Siła wyższa.
