07 kwietnia

Zraniona ostryga tworzy w swoich krwawych ranach perły. Ból który ją rozdziera, przemienia je w klejnoty.
(Ronald Shanon)
 Nasze rany mogą wydać perły - o ile te rany zaakceptujemy i przyjmiemy. Jeśli jednak będziemy chcieli wymazać zranienia z pamięci czy wyrzucić z je serca, nic w nich nie wyrośnie. Dotykanie ran musi sprawiać ból. Jeśli, czując go, pogodzimy się z nim, rany staną się w nas źródłem siły, miłości i życia. Musimy zapłakać nad sobą. Tu nie chodzi o użalanie się lecz o przeżycie żalu. Do tego trzeba nie lada siły. Musimy wykrzyczeć tłumioną wściekłość z siłą wulkanu. Nie po to, by karmić urazę, lecz aby postawić granice. Musimy wykrzyczeć też Bogu gniew i żal o to, gdzie wtedy był, gdy nas krzywdzono i czemu nie ochronił naszej niewinności. Musimy zamienić strach w odwagę do konfrontacji z dawnymi oprawcami. Nasze otwarte w SLAA rany, otulone współczującą zgodą, że kiedyś powstały, prowadzą nas do zdrowych, nie okaleczonych obszarów duszy, gdzie tli się iskra Boga. W niej objawia się On jako nasz prawdziwy Uzdrowiciel.
 Czy moje rany skłaniają mnie, bym szukał Bożego uzdrowienia w ich otwarciu, a może próbuję je wymazać z pamięci i wyrzucić z serca? Czy jestem wdzięczny za nie i dzielę się tym źródłem siły, miłości i życia?
 Modlę się, abym miał odwagę dotykać moich ran. Modlę się, abym godził się z tym, że kiedyś powstały i otulał je współczuciem. Modlę się, abym ujrzał w nich prawdziwego siebie, bliźnich i Ciebie, mój Boże.
 Tu i teraz: Moi bliźni - tak samo jak ja i Bóg - nie mają wstępu tam, gdzie uważam się za silnego. Tylko dzieląc się moimi ranami daję, otrzymuję i pomnażam duchowe perły miłości, które w nich rosną.
