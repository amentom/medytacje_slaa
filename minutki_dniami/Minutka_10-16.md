
# 16 października

> Boże, Ty każesz wybaczać tym, którzy nas skrzywdzili. Oto ja skrzywdziłem siebie. Wybacz mi, proszę, i pomóż mi to naprawić. (Ali Ahmad Sa’id)

Program SLAA jest drogą naprawy siebie. To klucz do trzeźwości, bowiem jeśli nie zmienimy się diametralnie, uzależnienie od seksu i miłości nigdy nas nie opuści. Dziś jesteśmy gotowi podjąć każdy wysiłek i każde wyrzeczenie, by tego dokonać. Przychodząca z czasem zdolność zadośćuczyniania innym, to logicza konsekwencja zadośćuczynienia sobie: zbudowania wiary, zdolności czucia i zdrowych więzi, obrachunku moralnego i wyznania go, usuwania wad i braków charakteru, codziennej modlitwy i uczciwej samoobserwacji. ... Przychodząca z czasem zdolność wybaczania tym, którzy nas zranili, to logiczna konsekwencja wybaczenia sobie i przygarnięcia własnego, wrażliwego „ja”, które tyle wycierpiało. To przytulenie i wychowanie od nowa odnalezionego w sobie i opuszczonego dotąd dziecka. (...) Jedynie naprawiając siebie wzmacniając nasz moralny kręgosłup i duchową muskulaturę - możemy odnaleźć swoje delikatne, duchowe i nieśmiertelne „ja”.

- Czy pielęgnuję moje delikatne, duchowe i nieśmiertelne „ja”, a może, karząc się i potępiając, powiększam krzywdę wymagającą naprawy?
- Czy jestem wdzięczny, że moja zdolność wybaczania innym płynie z wybaczenia najpierw sobie?

- Modlę się, abym był gotów na każdy wysiłek i wyrzeczenie, by się całkowicie zmienić.
- Modlę się, abym wybaczał sobie dawne błędy i zaniechania i naprawiał je.
- Modlę się, abym odbudowywał zerwane przez chorobę więzi: z sobą, z innymi i z Tobą, mój Boże.

Tu i teraz: Zawsze gdy omijam szansę, by stać się lepszym człowiekiem, krzywdzę siebie. Nie powiększam już listy krzywd o nowe błędy i zaniechania, a dawne wybaczam sobie i naprawiam.
