14 październik

a
 Dobro najwyższe jak woda: we wszystkim jednakowo uległe, bez szmeru wsącza się w miejsca wzgardzone przez człowieka.
(Kabir)
 Kapitulacja wobec całej erotomanii, regularne chodzenie do SLAA, praca ze sponsorem, pełnienie służb, sponsorowanie i niesienie posłania, to dla nas dobro najwyższe. Dzięki pokorze dzielenia się sobą, wchłaniamy je bezwiednie. Obecna na mityngach lecząca Moc wsącza się w nasze dusze, nie rozróżniając ani według płci i orientacji seksualnej, ani według obciążeń sumienia, ani wierzeń religijnych czy ich braku. Spragnieni ratunku, chłoniemy tę Moc jak wodę chłonie spękana suszą ziemia.
Jednakże Moc ta wsiąka w nas powoli, gdyż - zwłaszcza na początku naszej drogi, nim nie skruszejemy nieco - musi pokonywać opór naszych „stwardnień”. Jeśli poddajemy się jej ulegle i regularnie, Bóg przenika naszą nieprzemakalność - otwiera nam oczy, uszy, serca i uruchamia nogi w niesieniu posłania. Jego dobroć dociera zwłaszcza do tych miejsc w nas, ran i wspomnień, o których świat woli nie wiedzieć lub zapomnieć. Ze wzgardzonej gleby naszego upadku Boża dobroć wydobywa trzeźwe, przebudzone i prawe życie.
 Czy chłonę prawdy SLAA jak wyschnięta ziemia wodę, a może nadal jestem „nieprzemakalny”? Czy jestem wdzięczny za kojące dobro najwyższe, które wsącza się w moje miejsca wzgardzone, o których wolałem zapomnieć?
 Modlę się, abym był nieprzemakalny na chorobę, a chłonny na prawdy SLAA. Modlę się, abym nasiąkał Twoim kojącym dobrem, Panie. Modlę się, abyś wsączał się, Boże, we wzgardzone miejsca mojej duszy i uzdrawiał je.
 Tu i teraz: Nasiąkać prawdami SLAA to impregnować się przed chorobą. Nasiąkać chorobą, to impregnować się przed prawdami SLAA. Pozwalam, by ze wzgardzonej gleby mojego upadku Boża dobroć wydobywa trzeźwe, przebudzone i prawe życie.
