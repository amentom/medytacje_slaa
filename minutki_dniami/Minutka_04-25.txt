25 kwietnia

Gdy w ciemnych barwach życia trudno rozpoznać światło, wtedy tym bardziej wplata się ono w nasz rozwój. (Gerhard Reidl)
 Co zrobić, jeśli nasze życie maluje się w ciemnych przygnębia-jących barwach? Gdy wokół zda się wyziera przemoc, nadużycia, oszustwa, wrogość i ból? Jak wtedy wyrzec się seksualnego haju i miłosnych iluzji erotomanii? Bez nich jeszcze straszniej maluje się nasza sytuacja. Choroba bowiem, broniąc się, robi wszystko, by nałożyć nam na oczy filtr czarnowidztwa, depresji, lęku, wstydu i braku poczucia wartości. Stara się ona zgasić każdy promyk radości i nadziei - przekonać nas, że bez niej nie damy rady żyć. W samotności łatwo na to pozwalamy, zważywszy na nasze dawne, uzależnione życie i uwiązanie do dramatów. Jednak SLAA daje nam nitkę, po której trafiamy do kłębka z nadzieją, miłością i wiarą. Światło to jest w nas tym bardziej czynne, im beznadziejniej maluje się nasza sytuacja. Pokazuje nam ono, jak przez dzielenie się we Wspólnocie, wzajemność, zrozumienie, troskę i wsparcie - możemy rozproszyć najczarniejszy mrok i mgłę pokus.
 Czy, po nitce SLAA, trafiam do kłębka z nadzieją, miłością i wiarą, a może dalej mam na oczach filtr czarnowidztwa? Czy jestem wdzięczny, że dzisiaj tylko ode mnie zależy przez jakie „okulary” patrzę na świat i siebie?
 Modlę się, abym zgubił mój pesymizm i uwiązanie do dramatów. Modlę się, abym patrzył na świat przez „okulary” nadziei, jaką daje mi SLAA. Modlę się, abym dzieląc się nią, otwierał się na pogodę ducha, którą mi dajesz, Boże.
 Tu i teraz: Jeśli dzisiejszy dzień nie daje mi nadziei, pozwalam mu stać się obietnicą dnia jutrzejszego. Dzieląc się z innymi moim przygnębieniem, znajduję wsparcie, wiarę i pogodę ducha.
