19 maja

Flirt z kimś i wpadka
to tylko ciąg dalszy flirtu z własnym pożądaniem. (anonim)

Flirt z własnym pożądaniem to powiedzenie „tak” fantazji lub pokusie, która łamie nasze granice. Powiedzenie „tak” fantazji lub pokusie to niezaopiekowanie się jakimś wewnętrznym konfliktem, napięciem, lękiem, zranieniem, pustką - to nieprzeżycie gniewu, radości, tęsknoty, współczucia lub innej emocji, którą wypieramy. Zwykle w tych subtelnych rejonach życia duszy bierze początek uruchomienie, które może prowadzić do całkiem niesubtelnego końca, jeśli nie zostanie w porę przerwane. Dlatego potrzebna jest nam w zdrowieniu wyostrzona czujność i ciągła samoobserwacja. Rzadko jest ona dla nas możliwa bez „lustra” mityngów, pracy ze sponsorem, modlitwy - bez wsparcia przez cały program SLAA i Wspólnotę. Postęp, wzrost wewnętrzny i zadziwiające wglądy, przychodzące do nas po odstawieniu erotomanii, nie są trwałe. Musimy stale odświeżać sobie świadomość własnej choroby, bowiem nasz umysł jest jak zaparowująca szyba. Inaczej łatwo zaczynamy flirtować z własnym pożądaniem.
 Czy regularnie przecieram zaparowującą szybę mojego umysłu, a może wolę flirtować z „mgłą” pożądań? Czy jestem wdzięczny za wglądy, które niszczą mój komfort rozpływania się w iluzjach?
 Modlę się, abym nie flirtował z moim pożądaniem. Modlę się, abym czuwał nad sobą dzięki wglądom uzyskiwanym w SLAA. Modlę się, abym pamiętał, że Ty, Panie, możesz mi pomóc tylko tyle, ile ja staram się pomóc sobie.
 Tu i teraz: Odstawiam flirty z pożądaniami, by zająć się swoimi napięciami, lękami i zranieniami. Kiedy przeżywam moje uczucia, mówię o nich i kocham siebie z nimi, przestaję je seksualizować.
