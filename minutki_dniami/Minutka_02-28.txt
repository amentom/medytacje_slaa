28 lutego

Nie uczyć dojrzałego, jest marnowaniem człowieka; uczyć niedojrzałego - marnowaniem słów. (Konfucjusz)
 Wprawdzie rezultat niesienia posłania zostawiam Sile Wyższej, jednak nie rozsiewam swojej prawdy na oślep, lecz staram się z nią jak najlepiej trafić. Nie chodzę z posłaniem SLAA na przykład do tzw. agencji towarzyskich. Próżne bowiem będą moje słowa, jeśli usiłuję przekonać do leczenia kogoś, kto jeszcze nie dojrzał i nie chce porzucić czynnego uzależnienia. To tak, jakbym zrywał zielony owoc - trzyma się tak, że pęka gałąź. Nawet jeśli widzę u kogoś jaskrawe oznaki nałogu, nie znaczy to, że jest on gotów zaprzestać i zdrowieć. Jednak gdy chce mnie posłuchać, a zwłaszcza okazuje się on dojrzały, by wejrzeć w siebie i stanąć w prawdzie - gdy szuka pomocy - nie wolno mi milczeć. To tak, jakbym zostawiał dojrzały owoc na zmarnowanie i rozdziobanie ptakom.
 Czy staram się o wyczucie w stawianiu Dwunastego Kroku, a może próbuję otwierać oczy tym, którzy nie są gotowi? Czy jestem wdzięczna za słowa innych z SLAA, które nie dały mi dłużej trzymać się choroby?
 Modlę się, abym miała wyczucie w niesieniu posłania. Modlę się, abym nie marnowała ani słów, ani człowieka. Modlę się, abyś - gdy mówię - Ty, Boże, otwierał jego ucho i kierował moim językiem.
 Tu i teraz: Nie będę milczała. Wolę, by zmarnowały się moje słowa, niż drugi człowiek. Ale przede wszystkim chcę sama mieć otwarte ucho, by inni nie musieli marnować słów i czasu na mnie.
