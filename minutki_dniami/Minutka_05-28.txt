28 maj

a
Wyjść z piekła - to móc je zobaczyć.
(anonim)
 Póki żyliśmy w seksualno-uczuciowym transie - póki wszystko: czynności, zainteresowania, praca, znajomości, sposób bycia i wybory pozornie nie związane z erotomanią, służyły właśnie jej - póty nie mogliśmy widzieć ani spustoszeń, które powodowaliśmy, ani cierpień, które nami kierowały. Dopiero gdy spadliśmy z tej piekielnej karuzeli, seksualna i uczuciowa abstynencja otwierała nam oczy. Był to wstrząs, gdyż prawda była bezlitosna. Patrzyliśmy na siebie - na to, co od lat w nas narastało i sterowało nami z ukrycia - tak jakbyśmy nagle się wznieśli. Ta nowa perspektywa odsłaniała nasze wnętrze: lubieżne żądze, przewrotne manipulacje obsesyjne rytuały i upojne fantazje buchały z nas jak para z kotła po zdjęciu pokrywy. I choć sprawiało to wrażenie, że dopiero teraz, w odstawieniu, wdepnęliśmy w prawdziwe piekło, był to właśnie pierwszy znak zdrowienia - efekt oczyszczającego działania łaski Bożej, którą wreszcie dopuszczaliśmy do siebie.
 Czy odważam się ujrzeć całe moje piekło, a może poprzestaję na częściowym wglądzie i twierdzę że „dalej sam już dam radę”? Czy jestem wdzięczny za tę bezlitosną prawdę o mnie, której odkrycie nie czyni mnie gorszym, a przeciwnie - lepszym?
 Modlę się, abym - poznając piekło mojego nałogu - miał odwagę całkiem się zmienić. Modlę się, abym nie uciekał przed prawdą, lecz pozwalał chorobie ulatniać się ze mnie. Modlę się, abym w SLAA przechodził Twoje oczyszczenie, Boże.
 Tu i teraz: Przyjmuję łaskę ujrzenia piekła, w które wtrąciłem się przez erotomanię. Nie poprzestaję na częściowym wglądzie, gdyż wiem, że nie ma częściowego ocalenia. Chcę wyzdrowieć cały.
