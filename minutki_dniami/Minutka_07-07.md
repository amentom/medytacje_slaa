
# 7 lipca

>Moje ego jest umniejszeniem chwały Boga. Bóg mi je dał, abym zechciała je stracić. (Simone Weil)

Nieustępliwa i skrycie odradzająca się pycha konkuruje w naszym sercu z Bogiem. Stara się zająć w nim Jego miejsce i domaga się czci. Detronizacja ego to jedno z błogosławieństw SLAA, lecz jest to proces żmudny jak karczowanie chwastów. (...)Odstawienie uzależnienia od seksu i miłości jest dla nas odstawieniem całego „ja”, które na niej wyrosło i nią karmiło. Jednak, choć seksualno-miłosny nałóg istotnie nas z czasem opuszczał, dawne nie uznające granic ego przesuwało się na naszą nową tożsamość. Jak łatwo i dyskretnie puszyliśmy się naszą „wyjątkowością”. Jak subtelnie próbowaliśmy narzucić swój model zdrowienia innym, mniej zaawansowanym, umniejszając ich samodzielność. Jak niedostrzegalnie przywiązywaliśmy się do służb w SLAA lub pozycji w grupie. Jak często, zamiast tylko przyciągać, natarczywie reklamowaliśmy nasz program. Zdrowienie to pasmo redukcji ego - to stałe pragnienie i gotowość, by je stracić, a zyskać prawdziwą wolność.

- Czy na każdym kroku tracę moje ekspansywne ego, czy może ignoruję jego chorobotwórczą potęgę?
- Czy jestem wdzięczny za moje nowe, wrażliwe i duchowe „ja”, które buduję we Wspólnocie?

- Modlę się, abym nie ustawał w karczowaniu mojej pychy.
- Modlę się, abym budował skromność, dzieląc się każdym przypadkiem, kiedy znów nadmuchałem swoje „ja”.
- Modlę się, abym, tracąc moją chorobę: siebie, Ciebie zyskiwał, Boże.

Tu i teraz: Zawsze, gdy tracę moje ego, które znowu czymś się nadęło, wybieram prawdziwą wolność i robię Bogu miejsce w sercu. Zapraszam Go do mojego nowego „ja”, które we mnie buduje.

Jak rozdmuchuję swoje ego?
Snując wielkie plany swojego zawodowego rozwoju, pozycji, osiągnięć.
Snując wizje swojego duchowego rozwoju, czystości, świadomości.
Snując wizje swojego fizycznego rozwoju, sukcesów, triatlonów.
Kiedy buduje się moje nowe ja?
Kiedy żyję bez lęku.
Kiedy robię coś z pełnym zaangażowaniem.
Kiedy poddaje się biegowi spraw bez oporu.
Kiedy zapraszam Boga do mojego serca?
Kiedy przebywam sam na sam ze sobą, przyrodą, ludźmi, bez celu i w otwartości, jak w Ciężkowicach.
Kiedy spontanicznie angażuję się w pomoc drugiej osobie.
Kiedy wyrażam swój zachwyt nad światem i wdzięczność za swoje życie.
