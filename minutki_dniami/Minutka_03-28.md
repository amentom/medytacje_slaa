28 marca

Radość jest pełnią przeżywania rzeczywistości.
(anonim)
 Szczęście stoi poza pociechą i cierpieniem. Można więc nie szukać znieczulenia na ból, a przeżywać go w pełni świadomie i radować się rzeczywistością. Odkrywając dzięki mityngom prawdę o naszej erotomanii i jej prawdziwych motywach, doznawaliśmy szoku. Rozpadał się nasz wizerunek zbudowany na zaspokajaniu żądz, uwodzeniu i zaprzeczaniu. Znikało nasze zmienne poczucie wartości oparte na erotycznym powabie i sprawności. Rozpadał się także nasz dotychczasowy obraz świata, Boga, bezpieczeństwa, rodziny. Sypała się w nas w gruzy piramida złudzeń stojąca na ruchomych piaskach uzależnienia, zmuszając do przyjęcia naszej wewnętrznej rzeczywistości i daremności Trwania w nałogu - w ciągu zdobywania przyjemności i unikania bólu. Prawda ta, choć budziła bunt i przerażała, niosła zarazem ulgę i radość, że wraz z SLAA mamy nie tylko właściwą diagnozę, ale i właściwe rozwiązanie. Dzieląc się sobą - wspólnie otwierając sobie oczy na rzeczywistość - stajemy się zdolni do pełni jej przeżywania.
 Czy przyjmuję prawdę o mojej chorobie i odważam się przeżywać tę rzeczywistość, a może odsuwam jeszcze od siebie ten moment przebudzenia? Czy jestem wdzięczny, że szczęście mogę znaleźć jedynie poza kręgiem szukania pociech i unikania bólu?
 Modlę się, abym otwierał oczy na prawdę. Modlę się, abym nie uciekał przed zgrozą, jaką może budzić i trwał w kręgu trzeźwych SLAA. Modlę się, abym - dzieląc się z nimi i przeżywając moją rzeczywistość - w Tobie, Panie, doznawał ukojenia i pociechy.
 Tu i teraz: Burzę mój dawny wizerunek i fałszywe przekonania oraz usuwam gruz po nałogu. Schodzę na ziemię z owej karuzeli: „pociecha - ból” i staję we wspólnym kręgu wyzwolenia i radości.
