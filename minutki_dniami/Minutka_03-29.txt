29 marca

Nieszczęśliwy to człowiek, który potrzebuje przyjemności, by na chwilę zapomnieć o swoim nieszczęściu. (Mary Armstrong)
 Gdybym był naprawdę szczęśliwy, nie stałbym się erotomanem. Bo i po co? Gdybyśmy wszyscy czuli się szczęśliwi, większość dochodowych przedsięwzięć na świecie musiałaby zbankrutować. Jednakże to erotomani i inni uzależnieni bankrutują. Fundowanie sobie przyjemności i haju, żeby zapomnieć na moment o swoim nieszczęściu, jest jak zadłużenie w lichwiarskim banku. Później już musieliśmy zaciągać nowe, oprocentowane pożyczki na spłatę zaległych odsetek od długu, który w ten sposób dalej narastał. Dziś mamy Wspólnotę, program SLAA i Siłę Wyższą, co zatrzymuje galopujące odsetki i pomaga nam spłacać dług zaciągnięty w bankach miłosnego upojenia. Dziś nie musimy się trwożyć, gdyż pamiętamy klęskę wskutek dawnego postępowania i dzielimy się radością z ocalenia. Dziś otwieramy drzwi szczęściu nie kluczem seksualnych rozkoszy i uczuciowego transu, lecz programem, który prowadzi do przebudzenia duchowego i człowieczej pełni.
 Czy otwieram drzwi szczęściu kluczami programu SLAA, a może nadal po większam dług w banku z rozkoszą i hajem? Czy jestem wdzięczny, że to ja mam go spłacić i że dostałem sposób na to?
 Modlę się, abym mógł spłacić moje erotomańskie długi. Modlę się, abym szczęście znajdował w dzieleniu się z innymi, a nie we wykorzystywaniu ich. Modlę się, abyś Ty, Boże, prowadził mnie ścieżką wewnętrznej naprawy.
 Tu i teraz: Zamiast powiększać mój erotomański dług, spłacam go, a dobra uzyskiwane w SLAA procentują wdzięcznością na koncie, jakie otworzyła mi Siła Wyższa. Nie zapominam, z jakiej otchłani wyciągnął mnie Bóg.
