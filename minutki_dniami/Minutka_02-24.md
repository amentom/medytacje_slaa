24 lutego

Dość się serce weseli, gdy daje i sobą się dzieli.
(Leopold Staff)
 Gdy czujemy się opuszczeni i bezużyteczni - gdy napad depresji kradnie nam resztki energii i mówi, że dobry Bóg całkiem gdzieś przepadł - nie możemy się załamać. Martwić się, to stawać się martwym za życia. Musimy wtedy oderwać się jakoś od własnego nastroju. W tak opłakanym stanie, koncentrując się dalej na sobie, ugrzęźlibyśmy w apatii i użalaniu się nad sobą. Najlepiej działa, gdy odnajdujemy tych, którzy też są w duchowej potrzebie, by dać im coś, co mamy najcenniejszego. Nie chodzi nam o zrobienie zwykłej przyjemności - zwłaszcza na siłę - ani o stanie się filantropem. Nie chcemy ani upajać się własną „dobrocią,” ani też zmienić się w „kosz na śmiecie”, do którego inni wrzucą swoje frustracje. Chodzi nam o podzielenie się prawdziwym sobą z drugim człowiekiem. Niesienie posłania SLAA - mówienie prawdy o swojej chorobie i zdrowieniu - choć bolesne i trudne, usuwa użalanie się, samotność i poczucie bezużyteczności. Serce, które daje siebie innym, zaraz się rozwesela.
 Czy dzielę się prawdą o sobie z tymi, którzy tak samo cierpią, a może tonę w apatii i żalu nad sobą? Czy jestem wdzięczny, że aby dostać jakieś duchowe dobro, muszę je najpierw komuś dać?
 Modlę się, bym żył radością dawania prawdziwego siebie. Modlę się, bym zamiast tkwić w apatii i użalać się nad sobą, szukał tych, którzy potrzebują pomocy SLAA. Modlę się, abyś - poprzez niesienie posłania - Ty, Panie, napełniał moje serce weselem.
 Tu i teraz: To nic, że bywam przygnębiony i w depresji. Zawsze mogę wtedy dać prawdę o moim nałogu i wyzwoleniu komuś kto podobnie cierpi. Dzieląc się sobą i niosąc posłanie SLAA napełniam weselem moje skołatane serce.
