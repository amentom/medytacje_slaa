
# 18 sierpnia

> Właściwe miejsce na moją ocenę jest wewnątrz mnie. (Carl Rogers)

Jeśli chcę przebudzić się duchowo, żaden zewnętrzny osąd nie może rządzić moim życiem. Inaczej nie wezmę odpowiedzialności za siebie i stale będę na kimś lub na czymś „wisiał”. Aby chłonąć mądrość SLAA muszę zdobyć się na pełną samodzielność myślenia. Dzielenie się oraz praca nad Krokami i Tradycjami pozwala mi znaleźć wewnętrzne światło płynące od Siły Wyższej, mądrość i intuicję, które podważają niejeden autorytet. Duchowa mądrość programu pomaga mi dzisiaj podejmować zdrowe decyzje. Odpowiadam za nie w myśl przysłowia: jak sobie pościelesz, tak się wyśpisz. Nikt inny bowiem nie dojdzie za mnie do celu - przebudzenie duchowe mogę osiągnąć, jedynie samemu powstając z upadku i idąc na moich własnych nogach.

- Czy odważam się wybierać według duchowej mądrości, jaką daje mi SLAA, a może decydują za mnie cudze opinie, „święte” autorytety i moje złudzenia?
- Czy jestem wdzięczny, że cel mogę osiągnąć jedynie samemu powstając i idąc na własnych nogach?

- Modlę się, bym powstawał z upadku i szedł do celu na własnych nogach.
- Modlę się, abym także z moich potknięć wyciągał naukę.
- Modlę się, aby prowadziła mnie miłująca mądrość, którą we mnie rozniecasz, Boże.

Tu i teraz: Nic poza miłością Siły Wyższej nie może mną rządzić, jeśli chcę się przebudzić duchowo i wzrastać. Nie boję się niczego, co wynika dla mnie z doświadczeń, które słyszę na mityngach. To ja odpowiadam za moje wybory i ja ponoszę konsekwencje.
