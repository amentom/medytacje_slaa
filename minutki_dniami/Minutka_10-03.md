
# 3 października

> Odcinamy uschłe gałęzie, by dać żyć owocującym. (William Shakespeare)

Dzisiaj dbamy o nasz duchowy rozwój jak o ogród, w którym konieczne są zabiegi pielęgnacyjne. Pozwala to nam zachować trzeźwość i wzrastać. W momencie jednak, kiedy trafiliśmy do SLAA, chodziło nie o pielenie i usuwanie odrostów, lecz o ścięcie całego pnia uzależnienia. Zachowany został tylko nasz korzeń, a wszystko, co na nim dotąd rosło - cała nasza osobowość - leżało zwalone, konając. Odstawienie uzależnienia jest jak kompletne ścięcie. Opłakując tę stratę, powierzamy się w Kroku Drugim Ogrodnikowi, który na naszym dawnym korzeniu szczepi zdrowo owocujący pęd. Trzeba czasu, by ten otulony ciepłem SLAA pęd przyjął się, więc musimy zdobyć się na cierpliwość i nie odchodzić z SLAA. Odrodzeni i uszlachetnieni przeszczepem Siły Wyższej widzimy, że każda gałąź, która nie kieruje się w nas ku światłu, usycha i gnije. Dziś, stosując Kroki 4, 5, 6, 7 i 10, sami odcinamy uschłe gałęzie, pnąc się wyżej i wyżej w duchowym rozwoju.

- Czy narzędziami programu wycinam moje drzewo uzależnienia, a może ograniczam się tylko do pielenia chwastów, które rosną wokół?
- Czy jestem wdzięczna za rolę drwala własnego nałogu?

- Modlę się, abym, ścinając drzewo nałogów, zachowała mój korzeń życia.
- Modlę się, abym, wzrastając, miała cierpliwość i nie odchodziła z SLAA.
- Modlę się, abym przyjęła ów nowy pęd, jaki Ty we mnie zaszczepiasz, Siło Wyższa.

Tu i teraz: Pielęgnuję nowy pęd, jaki Siła Wyższa zaszczepia na moim ściętym pniu uzależnienia. Odradzam się i wzrastam, usuwając każdą gałąź, która nie owocuje i nie kieruje się ku światłu.
