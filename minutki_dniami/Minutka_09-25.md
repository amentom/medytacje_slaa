
# 25 września

> Miłość nigdy nie spoczywa, nieustannie działa i jak ogień rozrzuca swe iskry na wszystkie strony. (św. Jan od Krzyża)

Ludziom, na których jesteśmy seksualnie i uczuciowo podatni, dajemy dziś, zamiast uwiedzenia, wykorzystania i choroby, prawdę o niej. Mówimy im o naszym uzależnieniu - o jego działaniu w nas i poprzez nas na innych. Raz zapłonąwszy duchem trzeźwości w SLAA, już nie możemy spocząć - nie możemy zamilknąć i ukryć się w sobie. Rozrzucamy więc na wszystkie strony iskry przebudzenia duchowego. Opowiadamy ludziom swoje historie, bo jest to dla nas warunkiem zachowania seksualno-uczuciowej trzeźwości. Robimy to z wdzięczności za ocalenie. Robimy to z entuzjazmu, jaki budzi w nas wspólnie przebywana droga. Robimy to także dla ciągłego odświeżania sobie prawdy o nas samych. W końcu staje się to naszym sposobem na życie, które zaczynamy kochać. Dzisiaj nie wyobrażamy już sobie innego życia. Niosąc posłanie, rozrzucamy na wszystkie strony iskry odkrywanej prawdy. Sile Wyższej pozostawiamy to, czy, i w kim, zapłonie od nich ogień trzeźwości.

- Czy rozsiewam wokół iskry mojego przebudzenia duchowego, a może rwę się do pomagania innym nic ze sobą nie robiąc?
- Czy jestem wdzięczna, że - raz ocalona - nie mam już ani chwili spoczynku?

- Modlę się, abym z miłością dawała ludziom prawdę o sobie i nie szukała innej zapłaty.
- Modlę się, abym kochała to nowe żarliwe życie.
- Modlę się, aby rozrzucane przeze mnie iskry prawdy wzniecały ogień trzeźwości tam, gdzie Ty zechcesz, Siło Wyższa.

Tu i teraz: Ludziom zwłaszcza tym, w których chce mnie uwikłać choroba, ujawniam prawdę o niej. Staram się z miłością rozrzucać wokół iskry tej nadziei. Działam i błogosławię ten sposób życia.
