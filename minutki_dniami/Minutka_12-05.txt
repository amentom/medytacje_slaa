05 grudnia

Żałować - znaczy wychodzić z problemu, a nie opłakiwać go.
(anonim)
 Program SLAA pokazuje mi, że głównym problemem jestem ja sama. Dzisiaj nie chowam się przed sobą. Czyż bowiem jest roztropny ktoś, kto zachowuje się jakby problem nie istniał? Jak małe dziecko, które zakrywa oczy i woła: Nie ma mnie! ... Bez szczerej woli zmienienia swojego życia i samej siebie jako uzależnionej od seksu i miłości nie wytrwam w SLAA. Tylko moja gotowość, by wejść w abstynencję i doświadczać cudu zdrowienia sprawia, że zamiast upierać się: Nie mam problemu! wołam: Tak, jestem uzależniona. Mam problem i ROZWIĄZUJĘ go! Nie muszę już siebie obwiniać, użalać się nad sobą ani opłakiwać dawnych gratyfikacji, gdyż biorę odpowiedzialność za siebie. Zmieniam to, co potrafię, a powierzam Bogu to, czego nie mogę. A jeśli płaczę, są to dziś łzy życia - łzy wzrastania duchowego, wzruszeń i wykluwającej się we mnie miłości. Jeśli mam odwagę próbować, mam wszystko, czego mi trzeba.
 Czy rozwiązuję mój problem i zmieniam siebie, a może zamykam oczy lub załamuję ręce? Czy czuję wdzięczność, że następuje przemiana, która potem lawinowo procentuje?
 Modlę się, aby wychodzić z problemu zamiast opłakiwać go. Modlę się, aby mieć gotowość na wszystko, żeby zmieniać siebie. Modlę się, aby płacz mojego serca i Twoje tchnienie nad nim, Panie, łączyły się ze sobą w strumieniu uzdrowienia.
 Tu i teraz: Przestaję załamywać ręce, użalać się nad sobą oraz bawić się w chowanego. Stając w prawdzie na swój temat, wychodzę z problemu i kąpię się w Bożym strumieniu uzdrowienia.
