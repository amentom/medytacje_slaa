24 maja

Kłamiąc, duch ludzki zdradza samego siebie.
(Martin Buber)

Kłamstwa, przemilczenia, dwuznaczności i skryte, podwójne życie; pozory, wykorzystywanie, manipulacje i fantazje - jak dobrze, że dziś pamiętamy ten dawny stan. Prawda o sobie, jaką odkrywamy w SLAA, zwraca nam zdrowe zmysły, leczy obsesję i prześwietla mrok duszy. Widzimy wtedy, że niewierność partnerowi to tylko przedłużenie niewierności sobie, bo nasze zdrady płynęły z kłamstwa, egoizmu i chwiejności. Chwialiśmy się na falach pożądań, lęków i bezwstydu. Wstydziliśmy się, nie wierząc, że możemy być zaakceptowani i kochani. Nie czując się godni dobrego życia, sabotowaliśmy dobro, które chciało nas spotkać. SLAA uczy nas zaczynać każdy Krok od siebie i stosować do siebie. Usuwa wstyd, chwiejność i złe żądze. W duchowy sposób przywraca nam prawość i dziewictwo. Uczy stać po swojej stronie i być wiernym sobie. Praktykując program - żyjąc prawdą, w prawdzie i dla prawdy - oddalamy kłamstwo. Oddalamy ponowną zdradę samego siebie i dawne drogi życia.
Czy - żyjąc prawdą, w prawdzie i dla prawdy - jestem wierny sobie i zdrowieniu, a może próbuję jeszcze flirtów z uzależnieniem? Czy czuję się wdzięczny, że SLAA zabiera mi komfort życia w kłamstwie?
Modlę się, abym prawdą oczyszczał się z zakłamania. Modlę się, abym - wierny SLAA - nie zdradzał siebie więcej. Modlę się, abyś Ty, Boże, pomagał mi usuwać wstyd, chwiejność i złe żądze.
Tu i teraz: Żyję w sposób prawy i nie zdradzam się z erotomanią. Oddalam kłamstwo, wstyd, chwiejność i złe żądze. Zarażam - siebie i innych - nadzieją i zdrowieniem, a nie, jak dawniej, chorobą.

