09 marca

Tylko bardzo silni i bardzo słabi ignorują niebezpieczeństwa. Pierwsi mają kontrolę. Drudzy - mogą przeżyć jedynie dzięki zawierzeniu.
(Anna C. Salter)
 Aby wyzdrowieć z uzależnienia od seksu i miłości - czyli przeżyć - musiałem pozbyć się iluzji, że znajdę sposób kontrolowania swoich seksualno-miłosnych zachowań. Moja klęska i poddanie się - bezwarunkowe uznanie własnej niemocy oznaczało, że przestaję uzurpować sobie jakiekolwiek poczucie władzy nad swoim nałogiem i życiem: że jestem wobec niego po prostu bezsilny. Rezygnując z kontroli i wchodząc w abstynencję w SLAA, zaczynałem doświadczać jakże bolesnego stanu braku wpływu na bieg wypadków i odsłonięcia na cios. Zagrożony i narażony, nie wiedziałem, czy przeżyję bez dawnych metod radzenia sobie i czy coś ze mnie jeszcze pozostanie. Z tego bolesnego impasu bezsilności wydobywało mnie dopiero zawierzenie się opiece Siły Wyższej - Siły, która, jeśli tylko z Nią współpracuję, przywraca mi zdrowe zmysły. Pokonany przez nałóg, znajduję dziś ocalenie poprzez aktywne zawierzenie się opiece Boga - poprzez program SLAA i przychodzenie na mityngi.
 Czy powierzam się opiece miłującego Boga, a może sądzę, że sam skutecznie zaopiekuję się swoim zdrowieniem? Czy jestem wdzięczny, że gdy rezygnuję z kontroli i walki, zyskuję więź z Mocą, która najlepiej prowadzi mnie w życiu?
 Modlę się, abym miał odwagę przyznawać się do mojej słabości i bezsilności. Modlę się, abym - odsłonięty i podatny na zranienie - zawierzał się Twojej opiece, Boże. Modlę się, abyś Ty, Panie, był dla mnie tarczą, przeżyciem i ocaleniem.
 Tu i teraz: Aby przeżyć w postawie bezsilności, zawierzam moje życie i wolę opiece Siły Wyższej. Współpracuję z Nią w zdrowieniu, odważam się wychodzić do ludzi i otwierać się na łaskę odkupienia.
