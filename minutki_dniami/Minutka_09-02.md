02 września

We wszystkich rzeczach patrzaj miary.
(Jan Kochanowski)
 Sedno naszych kompulsywnych zachowań kryło się w postawie: wszystko albo nic. Jeśli nie mogę być „Matka Boską”, będę „Carycą Katarzyną”. I odwrotnie. Aby nie być ofiarą, będę oprawcą; aby ktoś mnie wyratował, będę ratownikiem. Umiar w czymkolwiek był nam obcy. Próbowaliśmy ominąć odpowiedzialność za siebie, swój ból i swoje uzależnienie. Nie chcieliśmy znać swoich ograniczeń i ani mieć granic. Należało się nam wszystko, a w efekcie nie należało się nam nic. Program SLAA pozwala nam dziś wypełnić tę czeluść między skrajnościami. Uczymy się operować delikatnymi barwami i półtonami. Porzucając kontrast rozpusta - wstyd, odkrywamy nieprzebraną paletę odcieni. Unosi nas morze subtelnych barw życia, które nakładamy na płótno każdego dnia. Medium, w którym je rozcieńczamy i rozprowadzamy, jest nasza duchowość. Dzięki niej malujemy zupełnie nowy pejzaż życia, a Siła Wyższa prowadzi naszą rękę, zapładnia wyobraźnię i podsuwa natchnienie. Umiar sprawia, że możemy dziś przyjąć pełnię Bożych łask.
 Czy maluję subtelnymi barwami życia, a może dalej wolę tylko czerń i biel? Czy jestem wdzięczny, że porzucając dawną postawę: „wszystko albo nic”, budzę się do przyjęcia pełni Bożych łask?
 Modlę się, abym czeluść między skrajnościami wypełniał miarą Twoich łask, Boże, Modlę się, abym moje życie malował delikatną paletą półtonów i półcieni. Modlę się, abyś Ty, o Panie, prowadził moją rękę po płótnie każdego dnia.
 Tu i teraz: Gubię moją zachłanność i anoreksję, by korzystać z subtelnej palety nastrojów życia. Pozwalam Bogu prowadzić moją rękę, zapładniać wyobraźnię i podsuwać natchnienie.
