03 lutego

Bóg bardziej skłonny jest pomóc ludziom, niż ludzie skłonni są tę pomoc przyjąć. (Samuel Shoemaker)
 Bóg zawsze jest gotów mieć z nami do czynienia. Chodzi tylko o to, abyśmy my zechcieli mieć do czynienia z Bogiem. Na nas, erotomanach, wymuszała to z początku choroba. Przywiedzeni nieraz i do punktu utraty człowieczeństwa, mieliśmy do wyboru: albo przyjąć Bożą pomoc już teraz, albo tonąć dalej. Niestety wiele osób zaglądających do SLAA wybiera to drugie i odchodzi. Niezależnie od przyczyn - czy jest to opowiedzenie się po stronie choroby, niechęć do moralnych praw ducha i uczciwości wobec siebie, czy też zwykły lęk przed bólem, który musieliśmy przejść zdrowiejąc ludzie ci tak samo giną. My, cudem uratowani przez przyjęcie Bożej pomocy, ciągle stykamy się z tonącymi. Dzisiaj jesteśmy odpowiedzialni za to, by dłoń z posłaniem SLAA była do nich stale wyciągnięta. Tylko w ten sposób stajemy się zdolni przyjąć Bożą pomoc. Bez szukania cierpiących erotomanów i dawania im świadectwa program SLAA przestaje w nas działać i zaczynamy z powrotem tonąć. Każdego dnia możemy zrobić coś w dobrym kierunku.
 Czy przyjmuję ratunek, jaki mi oferuje SLAA, a może wolę nie mieć zbyt wiele do czynienia z Bogiem i programem? Czy jestem wdzięczny, że mogę otrzymać pomoc tylko jeśli samemu staram się służyć pomocą?
 Modlę się, abym co dzień opowiadał się po stronie zdrowienia i proszenia o pomoc dla siebie. Modlę się, abym innym niósł pomoc a nie chorobę. Modlę się, abym otwierając się na ludzi, był otwarty na Ciebie, Boże.
 Tu i teraz: SLAA to nie galeria pomników - to szpital. Jako jego pacjent zgadzam się przyjmować sugestie Lekarza. Chodząc na mityngi stosuję receptę o nazwie: Dwanaście Kroków i Dwanaście Tradycji.
