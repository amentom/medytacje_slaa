26 listopad

a
Samowola unicestwia siebie sama skutkami czynów, jakich dokonuje. (Rudolf Steiner)
 Częstokroć dopiero strach przed duchową, moralną i fizyczną samozagładą przyprowadzał nas do SLAA i przynaglał do pierwszych Kroków. Samowola w kierowaniu własnym życiem i przebieranie w partnerach oraz zachowaniach mogła nas unicestwić. Pycha w przekraczaniu granic niejednego uzależnionego „wyleczyła” z siebie ostatecznie. Aby ocaleć, musieliśmy wspólnymi siłami zniszczyć w sobie naszą samowolę - złożyć ją w ofierze za swoje wyzwolenie. Zadanie to przypomina proces, jaki nieco innymi słowami opisują wielcy mistycy i święci różnych epok i religii. Złożyć z siebie ofiarę za własne wyzwolenie z uzależnienia to z pokorą pozwalać, by przetrawiał nas program - by oczyszczał nas i kształtował Duch, który w nim działa. To, cząstka po cząstce, wydłubywać z siebie „na żywca” kolejne kawałki uzależnionego „ja”. To także otwierać się na łaski Siły Wyższej, by mogły wypełnić powstałe w nas dziury. To zawierzyć się miłości Siły Wyższej i zgrać własną wolę z Jej wolą.
 Czy zawierzam się miłości Siły Wyższej i biorę Jej wolę za własną, a może wciąż boję się tego kroku? Czy jestem wdzięczna, że moja samowola niszczy się sama skutkami czynów, jakich dokonuje?
 Modlę się, abym nie narażała się więcej na samounicestwienie. Modlę się, abym kawałek po kawałku - oddawała Ci, Siło Wyższa, moją chorobę i całą siebie. Modlę się, abyś Ty, Siło Wyższa, zapełniała Sobą powstające we mnie dziury.
 Tu i teraz: Kompulsja to samowola, która wpadła w szaleństwo. Słuchając i mówiąc o skutkach mojego uzależnienia unicestwiam moją samowolę, zanim ona unicestwi mnie.
