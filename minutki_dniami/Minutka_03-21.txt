21 marca

Troska nie polega na ukrywaniu uczuć;
troska jest ich okazywaniem i dzieleniem się nimi. (anonim)
 Kiedy zagłuszaliśmy swe uczucia erotomańskim hajem, a całą „troskę” wyrażaliśmy poprzez seks i zauroczenie, przestawaliśmy należeć do siebie. Kontrola nad naszym życiem dostawała się w obce ręce i nie mogliśmy mieć prawdziwych więzi. Tłumione, nigdy nie wyrażane uczucia, butwiały w naszym wnętrzu, zmieniając nas w zdradzieckie bagno, które wciągało każdego, kto się zbliżył. Grzęźliśmy w izolacji i sami w nim tonęliśmy. Dzisiaj, ucząc się w SLAA troski o siebie, stajemy się zdolni do troski o innych. Dzisiaj, budując kontakt uczuciowy z samym sobą, stajemy się zdolni do kontaktu uczuciowego z innymi. Dzisiaj, poznając samych siebie, stajemy się zdolni do prawdziwego poznawania innych. Dzięki mityngom, pracy ze sponsorem i niesieniu posłania oczyszczamy ów butwiejący staw duszy, zmieniając się w przejrzyste jezioro.
Zaczyna i dopływać do nas strumień Bożych łask, i wypływać z nas na innych. Doprawdy, trudno o większą wzajemną troskę!
 Czy przeżywam moje uczucia, wyrażam je i dzielę się nimi, a może wciąż je seksualizuję, tonąc w bagnie obsesji? Czy jestem wdzięczny SLAA za ryzyko zupełnego odsłaniania swoich przeżyć?
 Modlę się, abym wyrażał moje uczucia zamiast je seksualizować. Modlę się, abym poznając się i troszcząc się o siebie, poznawał innych i troszczył się o nich. Modlę się, abyś Ty, Boże oczyszczał moją zabagnioną duszę, którą otwieram w SLAA.
 Tu i teraz: Przeżywam i okazuję moje uczucia, przez co dbam o czystość relacji z ludźmi. Chcę być przejrzysty - dla siebie, dla ludzi i la Boga - tak, aby było we mnie widać i moje dno, i zawartość, i oczyszczenie.
