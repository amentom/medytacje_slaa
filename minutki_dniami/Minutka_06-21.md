21 czerwca

Łaska jest darem. Czymże mógłbym sobie na nią zasłużyć?
(anonim)
 Handel z Bogiem jest niemożliwy. Jego łaski są za darmo i są w pełnej obfitości. To tylko kwestia naszej otwartości na nie. Bóg nie wpycha ich nam siłą do gardła; to my jesteśmy odpowiedzialni za to, by móc je przyjmować - by usuwać wewnętrzne przeszkody. Jego dary są tak subtelne i doskonałe, że nie przychodzą dopóki próbujemy zachować sobie dawne gratyfikacje, a Jego wola nie spełnia się, jeśli forsujemy własną. Dziś, doskonaląc się duchowo w SLAA za pomocą narzędzi jakie oferuje nam program, budujemy port rozładunkowy dla Bożych łask: naszą Wspólnotę. Dziś, dzieląc się sobą wzajemnie, pracujemy, by móc je przyjmować i stajemy się wdzięczni. Dziś, dając innym prawdziwego, trzeźwego siebie - nasze osobiste doświadczenia i duchowe wsparcie - nadajemy własnemu życiu znaczenie. Dziś, przyjmując te łaski, pomnażamy je, a nasza chłonność i zdolność otrzymywania rośnie. Nie ma w tym żadnej naszej zasługi, gdyż do działania i przemiany skłania nas paląca potrzeba ratunku z erotomanii.
 Czy oddając nałóg i dzieląc się sobą otwieram się na Boże łaski, a może nadal chcę zachować jakieś dawne „przyjemności”? Czy jestem wdzięczny, że na łaskę zdrowienia nie mogę sobie niczym zasłużyć, a tylko w abstynencji otwierać się na nią i chłonąć ją?
 Modlę się, abym przyjmował Twoje łaski, Panie. Modlę się, abym zamiast starać się na nie zasłużyć, usuwał z siebie przeszkody i rozszerzał chłonność. Modlę się, abym naprawdę chciał tego, co Ty chcesz mi dać, Boże.
 Tu i teraz: Przychodząc do SLAA, zwiększam chłonność na łaski. Pamiętam, że ich napływ nie jest moją zasługą, gdyż do przemiany popycha mnie nie tyle własna cnota, ile paląca potrzeba ratunku.
