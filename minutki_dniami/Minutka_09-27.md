
# 27 września

> Jeśli nie jesteś częścią rozwiązania, jesteś częścią problemu. (Eldridge Clavier)

Z chwilą wkroczenia na drogę SLAA stajemy po przeciwnej stronie barykady - po stronie rozwiązania, a nie problemu. Przestajemy zabiegać o gratyfikacje płynące z uzależnienia i znajdujemy na mityngach ratunek. We Wspólnocie opartej na Dwunastu Krokach i Dwunastu Tradycjach, stajemy się dla siebie nawzajem lekiem, całą uwagę kierując na to, by nie stać się znowu źródłem choroby. Ta czytelność wewnętrznej sytuacji - jasna granica między chorobą a zdrowieniem - zaczyna określać dziś nasze relacje z innymi ludźmi i tzw. normalnym światem. Zdecydowanie nie możemy pozwalać sobie na bywanie w pewnych miejscach, na kontakty z pewnymi ludźmi ani na wchłanianie pewnych bodźców. Nieraz zostaje nam przez to bardzo mało zdrowej, nie nasączonej erotyką przestrzeni. Jednak ściśle się jej trzymamy, godząc się na to uszczuplenie, aby ciągle móc być dla siebie "kołem ratunkowym" - rozwiązaniem, które ratuje życie.

- Czy staję cała po stronie rozwiązania, a może zaglądam jeszcze czasem na stronę problemu?
- Czy jestem wdzięczna, że SLAA niweczy moje złudzenia na temat kompromisu z uzależnieniem?

- Modlę się, abym - trzymając się SLAA - stała po stronie rozwiązania, które ratuje życie.
- Modlę się, abym pamiętała jak bardzo jestem podatna na nawrót i jak cenna jest moja ratunkowa tratwa.
- Modlę się, abyś Ty, Siło Wyższa, prowadziła mnie wśród pokus świata.

Tu i teraz: Problem, czy rozwiązanie? Ratunek, czy zatracenie? Śmierć czy życie? Raz wybrawszy, stale ten wybór potwierdzam. Mam jasno określone granice i razem z innymi SLAA staję po stronie trzeźwego życia.
