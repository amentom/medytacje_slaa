31 stycznia

Tak zwane zmarnowane lata to drogocenna ziemia, na której wyrasta mądrość między radością i pokojem. (Bruno Paul de Roeck)
 Praca nad sobą w SLAA, którą wieńczę niestrudzonym niesieniem posłania, uczy mnie uprawiać ziemię beznadziejności, jaką zdają się być lata spędzone w uzależnieniu czy anoreksji. Sadzę w niej pędy własnego wzrostu duchowego i podlewam je łzami bólu przemiany i radości z ocalenia. Choć doznaję wielu zawodów, widząc ludzi wracających do choroby, niezdolnych do jej ujrzenia lub nie gotowych do przyjęcia programu, z niezmiennym zapałem niosę dalej to posłanie. Moja trzeźwość wyrasta ze zmarnowanych lat i dlatego wciąż opowiadam swoje lata choroby oraz przełomu, wyzwolenia i doświadczeń duchowych, choć tylko nieliczni rozumieją ideę, a i część z nich potem odpada. Mimo to odnoszę sukces, gdyż w ten sposób trwam w trzeźwości, umacniam się i rozwijam, choć na bieżąco mogę nie widzieć swojego postępu. Ugór uzależnienia, zaorany pługiem programu SLAA, zmienia się w drogocenną glebę, która rodzi Boże owoce.
 Czy, niosąc posłanie, sadzę w glebie „zmarnowanych lat” pędy zdrowienia, a może zniechęca mnie pozorny brak sukcesów? Czy czuję wdzięczność, że to ja mam orać mój ugór pługiem SLAA?
 Modlę się, aby w glebie „zmarnowanych lat” siać dzisiaj ziarna duchowego przebudzenia. Modlę się, aby nie zrażać się pozornym brakiem sukcesów. Modlę się, abyś Ty, o Panie, doglądał wzrostu pędów, które pozwalasz mi sadzić.
 Tu i teraz: Pamiętam, że porażki ludzi, którym usiłuję pomóc, to nie są zmarnowane lata. Budując moją trzeźwość i pracując z innymi, zmieniam ugór mojego uzależnienia w glebę, która rodzi mądrość i siłę, pokój i radość.
