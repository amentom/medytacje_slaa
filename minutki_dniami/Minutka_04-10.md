10 kwietnia

Jeśli nie wiesz do jakiego portu żeglujesz, żaden wiatr nie jest dobry.
(Lucjusz Anneusz Seneka)
 W chorobie byliśmy jak łódka bez sternika i załogi, którą ciągle gdzieś gnaływichry pożądań. Zwodzeni „śpiewem syren” i „tańcem satyrów”, gasiliśmy duchowe pragnienie wodą zmysłowych żądz, napędzając spiralę uzależnienia. Trans i obracanie się w naszych chorych cyklach nie pozwalało nam zmierzać do jakiegokolwiek celu, poza samozagładą. Dzięki SLAA zatrzymaliśmy tę karuzelę obłąkania, znajdując kierunek: kurs na trzeźwość. Z początku większość uwagi poświęcaliśmy na to, by się nie uruchomić znów i nie popędzić za fatamorganą. Przyswajaliśmy elementarz zdrowienia - proste prawdy i sposoby - gubiąc komfort życia bez głębszego celu. Z czasem mgły haju i fantazji rozwiewały się, odsłaniając wspólny cel. Obiecany port seksualnej i uczuciowej trzeźwości stał przed nami realny i czekał. Żagle naszej duszy wypełniało teraz Boże tchnienie, a my, płynąc, staraliśmy się wyłowić jak najwięcej podobnych nam rozbitków po drodze.
 Czy, łapiąc wżagle wiatr Siły Wyższej, płynę do wspólnego celu, a może kręci mną jeszcze nałogowy trans? Czy jestem wdzięczny SLAA, że wiem dokąd iść, by się ocalić, i że nie muszę już iść sam?
 Modlę się, abym zmierzał do portu przebudzenia duchowego i nie dawał się zwieść. Modlę się, abym zbierał po drodze innych rozbitków. Modlę się, aby Twoje tchnienie, Boże, napinało żagle mojej duszy.
 Tu i teraz: Zmierzając wspólnie z innymi SLAA do portu przebudznia duchowego, łapię w żagle duszy dobry wiatr - Boże tchnienie. Poddaję się mu, trzymam kurs i nie kręcę samowolnie sterem.
