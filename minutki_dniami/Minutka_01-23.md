
# 23 stycznia

> Cierpię... ale czy cierpię dobrze? (św. Teresa z Lisieux)

Uzdrowienie dotyczy mojej przeszłości. Rany będące przyczyną wielkich cierpień stają się początkiem błogosławieństw. Uleczone, obdarzają mnie mocą leczenia innych, podobnych ran - zmieniają mnie w ozdrowieńcze narzędzie Siły Wyższej.
Po przejściu odstawienia i przepracowaniu moich tragedii, dzięki programowi SLAA dane mi było poznać dobre cierpienie, które uwalniało mnie spod władzy bólu, choć nie zwalniało z jego odczuwania. Kontrastowało ono z dawnym, narastającym złym cierpieniem w czynnym uzależnieniu - z bólem znieczulania się seksualno-uczuciowym hajem lub anoreksją. ... Cierpiąc dobrze, nie miotam się już w buncie, lęku i złorzeczeniach; przyjmuję mój stan z wdzięcznością, trwam w nim. Mam w nim pokój ducha i zgodę na to oczyszczenie. Ból przestaje ranić, rodząc przebaczenie, radość i miłość.

- Czy, cierpiąc, akceptuję moje cierpienie - przeżywam je w obecności, współczuciu i zrozumieniu innych z SLAA, a może wciąż wybieram sztuczne emocje i haj?
- Czy czuję wdzięczność za całą odzyskaną paletę uczuć?

- Modlę się, abym, jeśli mam cierpieć, przyjmował to jako ból rodzenia się czegoś nowego.
- Modlę się, abym, przyjmując i tuląc ból przemiany, ukoił te rany Twoją miłością, Boże.
- Modlę się, aby dzielić się moim uzdrowieniem z innymi, podobnie poranionymi ludzi.

Tu i teraz: Przyjmuję i godzę się na moje cierpienie, zamiast, jak dawniej, przed nim uciekać. Chcę być terapeutycznym narzędziem Siły Wyższej dla ludzi, których spotykam na mojej drodze. 
