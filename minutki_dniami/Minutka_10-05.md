05 październik

a
Przykazania dobre są dla tych, którzy boją się pójść do piekła; Dwanaście Kroków - dla tych, którzy już się w piekle znaleźli.
(David T. Fitzgerald)
 Są dwa rodzaje wyzwań: rzucona rękawica, którą mamy zostawić i rzucona rękawica, którą mamy podnieść. Ponieważ - bezsilni wobec pożądania seksu i miłości trafiliśmy do piekła uzależnienia, zostawiamy dziś rękawicę połamanych przykazań, a podnosimy rękawicę programu SLAA - wyzwanie pełnej wewnętrznej przemiany. Zewnętrzne zakazy i nakazy pomagały nam tyle, co gorset na brak szkieletu; nawet gdy chcieliśmy nie byliśmy w stanie ich dochować. Nam potrzebne były nie przykazania, a praktyczne koło ratunkowe: sposób na odbudowanie od wewnątrz naszej moralnej konstrukcji. Mityngi dają nam tę szansę. Ponieważ wbudowują w nas moralny kręgosłup, gorset przykazań staje się zbędny. Poprzez program Dwunastu Kroków Siła Wyższa wyprowadza nas z piekła nałogu na wyżyny duchowego przebudzenia, z otchłani izolacji w świat więzi opartych na miłości, z lubieżnych bagien niezaspokojenia w czystą pełnię trzeźwości. Tracimy komfort nieprawego życia.
 Czy poprzez program SLAA odbudowuję mój moralny kręgosłup, a może dalej próbuję kontroli - zaciskam gorset nakazów i zakazów? Czy jestem wdzięczna, że mityngi odbierają mi komfort nieprawego życia?
 Modlę się, abym podnosiła właściwą rękawicę: program SLAA. Modlę się, abym odrzucała gorset zakazów i przysiąg, a odbudowywała mój moralny szkielet. Modlę się, abyś do końca odebrała mi komfort nieprawego życia, Siło Wyższa.
 Tu i teraz: Podejmuję właściwą rękawicę - wyzwanie programu SLAA - i odbudowuję mój moralny kręgosłup. Porzucam kontrolę - gorset nakazów i zakazów - i rozstaję się z komfortem nieprawego życia.
