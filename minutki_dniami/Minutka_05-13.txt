13 maja

Im bardziej nałóg panoszy się w naszym życiu, tym trudniej go nam rozpoznać. (Denis de Rougemont)

 Uczestnictwo w mityngach daje nam zdolność rozpoznawania swojej erotomanii. "Wywołujemy" jej obraz w naszej świadomości podobnie, jak wywołuje się zdjęcia na światłoczułym papierze. Obraz uzależnienia pojawia się nam stopniowo, wyostrza się i nasyca szczegółami. Podobnie jak w fotograficznej ciemni, korzystamy w tym procesie z „laboratorium” SLAA, „powiększalnika” programu, z Bożego światła prawdy i z "odczynników" własnych doświadczeń, którymi się dzielimy. Na koniec, ilekroć zanosimy posłanie SLAA komuś, kto wciąż cierpi, utrwalamy w pamięci obraz naszej choroby. Dzięki temu nie blaknie on wskutek ciągłego, tak typowego dla erotomanii, znikania ze świadomości. Znikają natomiast nasze blokady i zakłamanie, a na koniec odkrywamy w sobie kliszę najwcześniejszych doświadczeń - matrycę naszych nałogowych zachowań. Okazuje się, że im bardziej rozpoznajemy nasz nałóg, tym trudniej mu nami zawładnąć. A im głębiej się sobą dzielimy, tym bardziej choroba się cofa. Gdyż wszystko, o czym zaczynamy w SLAA mówić, przestaje nami rządzić.
 Czy „naświetlam się” wypowiedziami trzeźwych SLAA, by wywołać w pamięci obraz mojej choroby, a może panoszy się ona we mnie tak, iż jej nie rozpoznaję? Czy jestem wdzięczny za światłoczułe własności mojego umysłu i za utrwalającą trzeźwość Wspólnotę?
 Modlę się, abym, czerpiąc z doświadczeń innych SLAA, wpuszczał w siebie Twoje światło Boże. Modlę się, abym mógł zobaczyć całą prawdę o mojej chorobie i wyświetlić ją. Modlę się, abym, niosąc posłanie, utrwalał otrzymywane wglądy i trzeźwość.
 Tu i teraz: Moja trzeźwość i jakość życia zależy od czegoś, co mogę znaleźć tylko na mityngach - od wglądów, które czerpię z doświadczenia innych zdrowiejących ludzi. Będę dzielić się z innymi tą nadzieją i nieść posłanie SLAA.
