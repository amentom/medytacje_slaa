14 lutego

Skupienie jest potrzebne w modlitwie jak knot w lampie.
(Filokalia; II,102)
Skupienie - ów knot w lampie modlitwy - jest jak rdzeń nerwowy w człowieku.
Decyduje o jej działaniu. Wchłania w siebie i skupia oliwę wiary, która następnie „podsiąka” nim do serca, by tam się rozpłomienić duchowym światłem. Wielu duchowych mistrzów mówi o potrzebie prostego, idealnie pionowego kręgosłupa przy medytacji. Tworzy on wtedy pionową oś skupienia, jak knot w świecy, który w milczeniu przesnuwa plątaninę rozproszeń. ... Kiedy więc modlimy się i medytujemy, skupiamy naszą energię w wiązkę, w rdzeń. Pozwalamy, by w ciszy samoistnie podpłynęła do naszego serca i w nim rozpłomieniła się światłem świętej adoracji. Kiedy modlimy się i medytujemy, staramy się posługiwać swoim ciałem jak lampą oliwną. Pozwalamy, by zapłodnił ją Boży ogień, rodząc w nas ciepło i blask, który rozprasza naszą oziębłość i lęk. Każdego dnia staramy się pielęgnować w sobie ów Boży ogień, by rozgrzewał nas wiarą i oczyszczał, by wzniecał w nas hojność, wytrwałość przebaczenie.
 Czy, modląc się i medytując, posługuję się sobą jak lampą, którą rozpala Bóg, a może wciąż głównie mówię i rozmyślam? Czy jestem wdzięczny za rozproszoną w sobie energię, którą tylko jak mogę skupić?
 Modlę się, abym skupiał w sobie oliwę wiary. Modlę się, aby z mojego serca wznosił się cichy płomień świętej adoracji. Modlę się, abyś Ty, Boże, ogrzewał mnie wiarą, pobudzał hojnością, oczyszczał przebaczeniem i wzmacniał determinacją.
 Tu i teraz: Pozwalam, by moje skupienie w modlitwie, jak knot w lampie, nasączało mnie oliwą wiary. Pozwalam, by Bóg rozpalał moje serce ciepłem i blaskiem, rozpraszając oziębłość i lęk.
