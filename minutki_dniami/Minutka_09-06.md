06 września

Kiedy stajesz się lepszym słuchaczem, Boże współczucie natychmiast staje się lepszym doradcą.
(Sri Chinmoy)
 Słuchanie intelektem nie zmienia mnie, nie otwiera i nie wzrusza. Prawdziwe ryzyko to słuchanie sercem. Kiedy utożsamiam się w nim z innymi SLAA, słucham całą moją głębią. Światło ich wypowiedzi porusza mnie i przenika mój mrok - wydobywa tajemnice i dociera aż na dno mojej duszy. Słuchanie, cisza serca i uwaga innych anonimowych erotomanów, zawsze daje mi odczuć ich miłość - naprowadza mnie na rozwiązanie. Duchowe współbrzmienie z bólem i wysiłkiem innych SLAA oraz radość z ich obecności, jaka wlewa się we mnie na mityngach, jest drogowskazem na mojej drodze. Mogę z niego odczytać wolę Siły Wyższej wobec mnie i znaleźć wskazówki, jak każdego dnia - omijając pułapki choroby i zagładę - w zdrowy sposób dbać o siebie i innych: współczuć, działać, cieszyć się i kochać. Boże współczucie doradza mi tym lepiej, im lepiej słyszę je w wypowiedziach innych SLAA.
 Czy, współbrzmiąc z innymi SLAA, radzę się współczucia Bożego, a może słucham tylko intelektem, oceniam i szufladkuję? Czy jestem wdzięczny, że prawdziwe ucho i prawdziwe usta Bóg umieścił w moim sercu?
 Modlę się, abym słuchał sercem i mówił z jego głębi. Modlę się, abym, dzieląc się, stawał się coraz lepszym słuchaczem. Modlę się, aby Twoje współczucie, Panie, było moim najlepszym doradcą.
 Tu i teraz: Powiadają, że: „Usta są sercem próżnych, serce jest ustami pokornych.” Słucham doświadczeń innych SLAA, by wlewało się we mnie Boże współczucie: mój jedyny i najlepszy doradca.
