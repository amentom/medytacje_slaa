09 lipca

Jedną z najwspanialszych cech pokory
jest zdolność traktowania rzeczywistości z humorem.
(Andre Louf)
 Jeśli ze śmiechem przyglądam się własnym błędom i wadom, jeśli ze śmiechem traktuję opór materii i złośliwość zdarzeń - nie miotam się, nie buntuję i nie zrzędzę. Nie popadam w rozpacz i daleki jestem od perfekcjonizmu. Staję się na wskroś łagodny, naturalny i dobry, bo moje poczucie humoru wyrasta z miłości, a nie z ważności lub kompleksów. Jestem wtedy dobrodziejstwem dla siebie i świata. Jednak abym mógł osiągnąć ten błogosławiony stan, muszę przestać traktować siebie i wszystko, co mi się zdarza, tak śmiertelnie poważnie - muszę zejść z piedestału. Mam w sobie takie miejsce, gdzie to wszystko naprawdę przestaje być ważne, i to ja mam tam trafić. Jeśli to mi się udaje, oznacza, że puściłem kontrolę, skapitulowałem i oddaję się Bogu. Nie martwię się już o to, co do mnie nie należy. Wtedy nie wiem nawet, że to właśnie jest pokora, bo jeśli tylko ją w sobie zauważam, znów robię się ważny.
 Czy ze śmiechem przyjmuję wszystko, co mi się przydarza, a może wciąż traktuję rzeczy i siebie śmiertelnie poważnie? Czy jestem wdzięczny, że pokorę osiągam dopiero, gdy już nawet jej w sobie nie zauważam?
Modlę się, abym ze śmiechem traktował moje próby wskakiwania na piedestał.
Modlę się, abym brał siebie i innych z dystansem i humorem. Modlę się, abym - nie zauważając mojej pokory - był dla otoczenia błogosławieństwem, tak jak Ty dla mnie, Panie.
 Tu i teraz: Ze śmiechem traktuję moje próby kontrolowania erotomanii i kombinacje. Kapituluję bezwarunkowo, a jeśli nagle zauważam w sobie pokorę, śmieję się zaraz z mojej chęci puszenia się nią i bycia znów ważnym.
