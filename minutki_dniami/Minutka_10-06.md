06 październik

a
W chwili, gdy rozpoczynasz stały postęp, stajesz się wiecznym początkującym. (Sri Chinmoy)
 Dla nas, zdrowiejących erotomanów, rozwiązanie opiera się na stałym postępie na wzrastaniu, które nie ma kresu. Z perspektywy rozwoju duchowego człowiek, który poszukuje tego rozwiązania, jest wiecznym początkującym. Niezależnie jak daleko kto z nas zaszedł na programie SLAA, ciągle każdy dzień zaczynamy od Pierwszego Kroku. Krok Pierwszy jest spoiwem, które jednoczy nas i nasze doświadczenia w prawdziwie duchowy krąg - wspólnotę ludzi dążących do przebudzenia i trwałych więzi - więzi z sobą, innymi ludźmi i Bogiem. Dalsze Kroki scalają nas wewnętrznie, murując nasz fundament pokory i prawości. Nikt bowiem nie jest tak doskonały, by nie mógł stać się jeszcze doskonalszym, a nam, SLAA, szczególnie wiele brakuje. Im wyżej się duchowo rozwijamy, tym lepiej widzimy, jak bardzo jesteśmy początkujący. A im lepiej to widzimy, tym bardziej chcemy wzrastać.
 Czy godzę się na ciągły, codzienny postęp do końca życia, a może wciąż szukam jakiegoś szybkiego „rozwiązania”? Czy jestem wdzięczny, że im wyżej wzrastam, tym lepiej widzę jak bardzo jestem początkujący?
 Modlę się, abym każdy dzień zaczynał od Pierwszego Kroku. Modlę się, abym widząc czego mi jeszcze brakuje - umacniał mój fundament pokory i prawości. Modlę się, abym - idąc do Ciebie, Panie - przyjmował Twoją pomoc jako wieczny początkujący.
 Tu i teraz: Każdy dzień jest dla mnie początkiem drogi. Każdy dzień oświeca mnie, bym widział jak wiele mi jeszcze brakuje. Im bardziej się wznoszę na programie, tym bardziej znajduję w sobie pokorę początkującego.
