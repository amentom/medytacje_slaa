
# 24 czerwca

> Boże mój, dopomóż mi chcieć tego, co Ty chcesz mi dać. (św. Teresa z Lisieux)

Przed przyjściem do SLAA, nie mogliśmy widzieć przepaści, jaka istniała między wolą Boga, a naszymi pragnieniami. Odstawienie uzależnienia - naszych rytuałów, fantazji, związków, iluzji, zauroczeń i znieczulania się seksem - było na ogół ostatnią rzeczą, jakiej sobie życzyliśmy. Robiliśmy raczej wszystko, by nasze miłosne „narkotyki” odzyskały dawną moc działania i przykryły rosnący koszmar uzależnienia. Chodząc na mityngi i stosując program SLAA, stopniowo coraz lepiej dostrzegaliśmy wolę Boga wobec nas oraz rozziew między nią, a tym, o co dla siebie zabiegaliśmy. Docierało do nas, że przynajmniej częścią siebie nie chcemy łask, które On nam przygotował. Zdumiewał nas własny spryt z jakim staraliśmy się odzyskać choć niektóre z dawnych „przyjemności”. Chociaż dziś umiemy już cenić dobra najwyższe, nadal nieraz trudno nam pragnąć ich całym sercem. Kiedy sami nie możemy zdobyć się na to, zostaje nam zawsze modlitwa: Boże mój, dopomóż mi chcieć tego, co Ty chcesz mi dać.

- Czy proszę Boga o łaskę, aby chcieć tego, co On dla mnie przygotował, a może mówię: „obejdę się sam”?
- Czy jestem wdzięczny, że gdy brak mi gotowości przyjmowania, to mogę się o nią modlić?

- Modlę się, aby zniknął rozziew między moją wolą, a Twoją Panie.
- Modlę się, abym zapragnął tego, co Ty chcesz mi dać.
- Modlę się, abyś pomagał mi, Boże, usuwać przeszkody, odgradzające mnie od Twoich łask.

Tu i teraz: Rezygnuję z prób przywrócenia dawnej mocy moim miłosnym „narkotykom”. Staram się chcieć z góry wszystkiego, co Bóg chce mi dać - tak, abym nie musiał tego najpierw utracić.
