
# 27 października

> Pokora nie polega na ukrywaniu cnót, lecz na rozpoznaniu wszystkiego, czego nam jeszcze do cnoty brakuje. (Lacordaire)

Jedną z miar doskonałości jest uświadamianie sobie naszej ludzkiej niedoskonałości. Działający poprzez mityngi program to metoda docierania do prawdziwego siebie. Pracujemy w SLAA jak w kopalni odkrywkowej: by się dostać do właściwych złóż - do jądra naszego charakteru i osobowości - musieliśmy najpierw zdjąć warstwy czynnego uzależnienia. Wtedy okazywało się, że większość naszych intencji i deklarowanych wartości nie ma pokrycia i musieliśmy korygować swój wizerunek. Dzisiaj staramy się rozpoznać wszystko, czego nam jeszcze do cnoty brakuje i pracując nad tymi brakami, uzyskujemy pokorę: zdolność życia w prawdzie o sobie. Dzięki niej wydobywamy z popiołów niechlubnej przeszłości nasz zagubiony diament, który w warsztatach SLAA zostaje oszlifowany wolą, miłością i mistrzostwem Siły Wyższej. Pozwalamy Sile Wyższej dziś czynić z nas pokorne klejnoty w Jej koronie.

- Czy, zdejmując warstwy uzależnień, odkrywam moje prawdziwe „ja”, a może uważam za pokorę ukrywanie cnót?
- Czy jestem wdzięczna SLAA za utratę złudzeń, co pozwala mi odkryć mój nieoszlifowany diament?

- Modlę się, abym - zdejmując warstwy nałogu - odkrywała moje prawdziwe „ja”.
- Modlę się, abym - tracąc złudzenia - znajdowała w sobie diament pokory.
- Modlę się, abyś Ty, Siło Wyższa, szlifowała mnie dzisiaj w warsztatach SLAA.

Tu i teraz: Z warstwami nałogu zdejmuję z siebie skamieliny złudzeń. Odkrywając całą moją niedoskonałość, znajduję na dnie duszy pokorę. Proszę w niej, by Siła Wyższa szlifowała mnie w warsztatach SLAA.
