
# 17 czerwca

> Tam, gdzie pojawia się światło, pojawia się też cień. (kanon duchowy)

W im większej żyliśmy ciemności, tym wspanialszego olśnienia doznawaliśmy w SLAA. Im głębszy był nasz upadek, tym większa ogarniała nas wdzięczność za ratunek. Nie szukaliśmy mroków, by znaleźć światło, jednak nasza klęska pogoni za seksem i miłością dowodziła, że brakowało nam w życiu czegoś bardzo istotnego. Nie wiedzieliśmy czym właściwie jest ta nasza odwieczna, nieukojona tęsknota - czego dotyczy i Kogo szuka. Dopiero inni uzależnieni, pomagając nam otworzyć się i ujrzeć w prawdzie własne życie, wskazali na działającego poprzez Wspólnotę miłującego Boga. On okazał się właściwą Odpowiedzią. Od kiedy praktykujemy program SLAA i duchową przemianę, każdy mrok, jaki w sobie odkrywamy, staje się przedsionkiem kolejnego oświecenia. Nie porzucamy naszej ciemności, lecz dzięki SLAA wydobywamy ją na światło. I choć „cień” odstawionej choroby kładzie się na każdym naszym kroku naprzód, jakby chciał nas ukarać za postępy, jego obecność już nas nie martwi, gdyż jest dowodem, że zdrowiejemy i wzrastamy duchowo.

- Czy wydobywam mój mrok na światło prawdy, czy wciąż topię prawdę w mroku?
- Czy jestem wdzięczny za moje ciemności, które - otwierane i przygarniane w SLAA wiodą mnie do przebudzenia?

- Modlę się, abym otwierał i przygarniał moje ciemności, zamiast karać się nimi.
- Modlę się, abym w mojej „nocy” widział zapowiedź duchowego dnia.
- Modlę się, abym, zamiast majaków uzależnienia, szukał Twego światła, Boże.

Tu i teraz: W moich ciemnościach widzę zapowiedź duchowego przebudzenia. Nie martwię się nimi ani nie straszę, gdyż Cień, który - idąc - rzucam na drogę, świadczy, że idę w świetle.
