10 grudnia

Akceptacja znaczy po prostu przyznanie, że są rzeczy, których sami nie możemy zmienić.
(Blaise Pascal)
 Akceptacja własnych realiów, tzw. zgoda na siebie, jest dla mnie punktem wyjścia.
Przyznaję, że nie mogę się zmienić o własnych siłach.
Nie oznacza to jednak tkwienia w chorobie i bezczynności. Robię wszystko, by znaleźć Siłę, która wkracza z mocą i daje mi nowe życie. Otwieram więc w SLAA więzienie moich tajemnic i wyznaję błędy. Przez opatrywanie moich ran zadośćuczyniam sobie. Gotowa pozbyć się wad, w pokorze proszę Boga o pomoc w ich usuwaniu. Naprawiam wyrządzone krzywdy, prosząc Siłę Wyższą o reżyserię czasu i wydarzeń. Obserwuję swoje postępowanie na bieżąco i ćwiczę kręgosłup moralny. Modlę się i medytuję. Trwając w więzi z Bogiem niosę posłanie i Jemu zostawiam efekty. Służąc w SLAA innym trwam w jedności i anonimowośc,. Kiedy to wszystko robię, Bóg robi dla mnie to, czego sam nie jestem w stanie - uzdrawia mnie z uzależnienia od seksu i miłości. Kiedy akceptuję tę pomoc i fakt, że jej stale potrzebuję, nie do poznania zmienia się otaczający świat i ludzie. Choć nadal jest to ta sama rzeczywistość, zaczynam patrzeć na nią z akceptacją.
 Czy, akceptując i zmieniając siebie, godzę się na rzeczywistość? A może wolę „uzdrawiać” innych, by nie dotykać mojego problemu? Czy czuję wdzięczność, że jedynym zakątkiem na świecie, jaki mam najpierw zmienić, jestem ja sama?
 Modlę się, aby każdą przemianę zaczynać od siebie. Modlę się, aby brać odpowiedzialność za swoje wady i barki poprzez akceptowanie ich. Modlę się, aby postrzegać rzeczywistość Twoimi miłującymi oczami, Panie.
 Tu i teraz: Zamiast wykorzeniać moje wady i braki siłą woli, staram się im nie ulegać. Sadzę w ogrodzie serca nowe pędy dobra. Kiedy je pielęgnuję, wypierają po cichu moją niedoskonałość.
