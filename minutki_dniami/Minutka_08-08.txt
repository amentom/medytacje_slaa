08 sierpnia

Jak długo nie ma oznak zdrowienia,
tak długo jesteśmy nieświadomi głębi naszej choroby. (Fenelon)
 Dopiero gdy chcę pójść w górę rzeki, zaczynam czuć prąd, który mnie znosi. Wcześniej pozostawałem nieświadomy jego siły i naporu. To jednak dzięki niemu odkrywam własną bezsilność i trafiam do SLAA. Pierwszą oznaką zdrowienia jest uświadomienie sobie problemu. Następnym krokie jest odstawienie nałogu; wylewa się ze mnie wtedy nie kończąca się rzeka pożądań, fantazji, tęsknot i przewrotnej lubieżności. Zaczynam widzieć moje chore wzorce, obsesję, przymus, cynizm, zakłamanie, strach, wstyd i dawne, wypaczające zranienia - cały swój upadek. Obraz ten przeraża mnie i przygnębia. Nie powinienem jednak czuć się przez to gorszy; przecież już wcześniej taki byłem, w dodatku tego nie widząc. Fakt, że staję się zdolny zobaczyć swój nałóg - poczuć jego napór zamiast mu ulegać - jest pierwszą oznaką zdrowienia. Zobaczenie mojej choroby, to pierwszy krok do wyzwolenia i naprawy siebie. To odwaga i zarazem doskonały bodziec. To pierwszy sukces. I przede wszystkim łaska.
 Czy, poznając moją chorobę, akceptuję siebie i znajduję w tym bodziec do przemiany, a może staram się z powrotem zamknąć oczy i mieć spokój? Czy jestem wdzięczny za wglądy w siebie, które oznaczają, że zdrowienie już się zaczęło?
Modlę się, abym odkrywając moje uzależnienie, 
nie ugrzązł w potępianiu siebie. Modlę się, aby każdy wgląd stawał się dla mnie bodźcem do przemiany. Modlę się, aby Siła Wyższa, leczyła mnie ze wszystkiego, co pomaga mi w sobie zobaczyć.
 Tu i teraz: Świadomość mej bezsilności wobec choroby chroni mnie przed jej nawrotem. Słuchając innych SLAA, poszerzam wglądy w siebie i dzielę się tymi odkryciami na mityngach.
