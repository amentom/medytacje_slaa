26 kwietnia

Niepokojące jest nie tyle nasze utrapienie, ile nasze przywiązanie do niego. (Jalal ud-din Rumi)
 Jeśli identyfikujemy się ze swoim cierpieniem, więzi nas ono, a to jest główną trudnością w rozwoju. Dlatego w chwilach utrapień staramy się złapać dystans do nich poprzez tzw. dys-identyfikację. W SLAA jesteśmy dla siebie nawzajem lustrem, w którym oglądamy i porządkujemy wszystko, co nam się przydarzyło i przydarza. W ten sposób przestajemy być trumną dla emocji, zranień i bólu, w której chcieliśmy to pochować. Nie wyrzucamy cierpień ani ich nie ignorujemy. Stoimy obok. Traktując je jak heroldów z wiadomością słuchamy, co mówią. Stają się one naszym wielkim nauczycielem. Dzisiaj każdy ból kieruje nas ku zdrowieniu. Potem musi odpaść. Dzięki temu, że nie wiążemy się z naszymi utrapieniami, słyszymy dobrą nowinę, którą nam obwieszczają. Utrapienie mówi zawsze: „cierpliwości; oto idą za mną radość, miłość i szczęście; otwórz swe bramy i szykuj im miejsce”.
 Czy przyjmuję utrapienia jak kurierów z wiadomością, a może - wiążąc się z nimi - nie słyszę, co mi obwieszczają? Czy jestem wdzięczny, że cierpienia są dziś moim wielkim nauczycielem?
 Modlę się, abym nie przywiązywał się do moich cierpień. Modlę się, abym, stając obok, słuchał, co chcą mi powiedzieć. Modlę się, abym przyjmował utrapienia jak heroldów, którzy obwieszczają Twoje łaski, Boże.
 Tu i teraz: Nie dbam o cierpienia doznawane w zdrowieniu, lecz o to, by samemu nie stać się nimi. Stając obok, słucham, co mi obwieszczają i uczę się, że przez nie Bóg zapowiada swoje łaski.
