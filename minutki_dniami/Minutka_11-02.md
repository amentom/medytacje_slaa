02 listopad

a
Przyjmując swoje „Rany Niekochane”,
trafiamy w sercu na mistyczny trop miłości doskonałej. (Peter Schellenbaum)
 W SLAA porzucamy wszelką miłość ze słabości, zwątpienia, żądzy i obsesji zależności - chorą miłość, w której cały byt stawał się obolały, a palące nienasycenie głuszyło inne uczucia. Opuszcza nas obsesyjna potrzeba dawek erotyki jako „leku” na stresy i trudy życia. Znika pustka, poczucie odrzucenia, zaborczość i seksualne „głody” - zatrzymywanie i bycie zatrzymywanym, holowanie i bycie uczepionym, wiązanie i bycie uwięzionym. Stajemy się zdolni do nowej miłości, która dopuszcza jej oddalenie, bycie niekochanym i samotność - miłości, która ma kojącą właściwość dawania. Zdolni do niej, nie szukamy w niej siebie, a przyjmujemy wszystko, co nas spotyka. Przyjmując nasze „rany niekochane” nałogu, stajemy się otwarci i gotowi dzielić się sobą bez efektownych poświęceń, na jakie zresztą nas nie stać. Trzeźwiejąc, trafiamy w sercu na trop miłości doskonałej, która kieruje nas ku zjednoczeniu ze swym pierwszym źródłem - Siłą Wyższą, jakkolwiek Ją pojmujemy.
 Czy dzielę się miłością, która dopuszcza jej oddalenie, a może wciąż wczepiam się w ludzi ze strachu, zwątpienia i potrzeby zależności? Czy jestem wdzięczna za moje „rany niekochane”, które tak silnie łączą mnie z Siłą Wyższą?
 Modlę się, abym dzieliła się sobą anonimowo - bez wczepiania się w innych i spektakularnych poświęceń. Modlę się, abym moje „rany niekochane” koiła Twoją miłością, Siło Wyższa. Modlę się, abym szła tropem mistycznego zjednoczenia z Tobą, Siło Wyższa.
 Tu i teraz: Odważam się na ryzyko bólu i otwieram w SLAA swoje „rany niekochane”. Obejmując je, tuląc do serca i kojąc, kroczę tropem miłości doskonałej, która łączy mnie z Siłą Wyższą.
