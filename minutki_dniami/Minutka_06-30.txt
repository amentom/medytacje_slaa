30 czerwca

Żeby doświadczyć pełni,
trzeba najpierw wejść w swoją pustkę. (Czuang Tsy)
 Wejść we własną pustkę to najbardziej heroiczny akt człowieczy. Dopóki zapełnialiśmy ją erotomańskim hajem i obsesją, ciągłym pędem, pracą, jedzeniem, zakupami na oślep, bądź chowaliśmy się za kurtyną anoreksji, omijała nas duchowa głębia. Życie nie mogło nam dać spełnienia, a tylko wzmagało żądze, rozproszenie, depresję i kaca. Dopiero pełne odstawienie, możliwe dzięki SLAA, zaprowadziło nas do własnego domu - wprowadziło nas w siebie. Dopiero wchodząc we własną pustkę po umierającym nałogu i trwając w niej pod presją jego nawrotu, mogliśmy poznać i poczuć swoje prawdziwe ja. Dopiero w tej pustej głębi budziło się w nas odkupione i zawierzone Sile Wyższej nowe życie, które emanowało trzeźwością i zarażało nią innych. Dzisiaj dzielimy się tym darem z innymi i to jest naszym najlepszym podziękowaniem i satysfakcją. Nadaje nam pełnię ducha i głębię sensu. Jest szczęściem, jakiego dotąd nie znaliśmy.
 Czy odważam się doświadczać prawdziwej pełni i głębi, a może wciąż uciekam przed ogołoceniem i ślizgam się po wierzchu? Czy jestem wdzięczny, że rozstanie z erotomanią to dla mnie długa kwarantanna w pustce?
 Modlę się, abym porzucił piekło erotomanii i innych uzależnień. Modlę się, abyś Ty, Boże, wypełniał moją pustkę, czym chcesz. Modlę się, abym poznawał duchową głębię, przebijając własną płytkość.
 Tu i teraz: Godzę się na umieranie we mnie wszystkiego, co nie jest Bogiem i z Boga. Żeby doświadczyć pełni, wchodzę w moją pustkę. Żeby poznać duchową głębię, przebijam własną płytkość.
