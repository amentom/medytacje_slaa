12 stycznia

Mój umysł jest jak niebezpieczna dzielnica; lepiej nie zapuszczać się tam samemu. (Steve M.)
Umysł bombarduje mnie ciągle gradem wyobrażeń. Czasami pojawia się wśród nich jakaś twórcza myśl czy dobry impuls - częściej jednak są to pokusy, które najchętniej przychodzą w masce szlachetnych pobudek. Kiedy nie śpię, mój zarojony obrazami umysł przypomina ruchliwą ulicę. Nie mogę poznać, którzy ludzie są dobrzy i życzliwi, a którzy z nich to oszuści i przestępcy. Ci drudzy starają się przecież wzbudzać szczególne zaufanie, a grasują nocą, bez świadków. I tak, zwykły i dobrze uzasadniony pomysł zadzwonienia do kogoś lub pójścia w jakieś miejsce może okazać się nasłanym przez chorobę bandziorem, który najpierw stara się mnie usidlić, wywieść na manowce, by tam dopiero zadać mi śmiertelny cios. Dlatego najlepiej jest, jeśli trzymam się razem, w grupie i dzielę się swoimi doświadczeniami, zamiast włóczyć samotnie po zaułkach własnego umysłu. Tylko wspólnie, w SLAA, mogę rozszyfrować jego zasadzki.
 Czy korzystam z doświadczeń Wspólnoty, mojego sponsora i trzeźwych w SLAA, a może, ignorując niebezpieczeństwa, wypuszczam się na samotne wędrówki? Czy czuję jednakowo wdzięczność za pokusy jak i za światło, które mi je ukazuje?
 Modlę się, aby ostrożnie traktować moje pomysły i idee. Modlę się, aby mieć rozeznanie, gdy podejmuję wybór. Modlę się, aby w dżungli mojego umysłu nie zgubić mojego Przewodnika – mojej grupy SLAA i Ciebie, mój Panie.
 Tu i teraz: Badając swój umysł, idę za dnia w towarzystwie mojego wsparcia z SLAA na obchód mojej niebezpiecznej dzielnicy. Trzymam się grupy i wsłuchuję się w zbiorową mądrość Wspólnoty.
