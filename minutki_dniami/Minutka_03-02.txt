02 marca

Trzeba być jak balwierz nie po to, by golić innych, ale siebie samego. (Jan Tauler)
 Obrachunek z cudzego życia to golenie innych. Im nie pomaga, a nam tylko szkodzi. W SLAA dociera do nas prosta prawda, że nie możemy zmienić ani drugiego człowieka, ani urządzenia świata, a jedynie samego siebie. I tylko za to jesteśmy odpowiedzialni. Jednocześnie na mityngach dostajemy, nieraz bezlitosny, wgląd w naszą chorobę - rozeznanie, jacy w istocie jesteśmy i co mamy w sobie naprawić - ale też dostajemy program i Siłę Wyższą jako lekarza. Uznawszy bezsilność wobec erotomanii i powierzywszy swoją wolę i życie opiece Boga, sporządzamy własny obrachunek moralny. Z wiedzą o własnych wadach i lukach charakteru stajemy się gotowi do ich usuwania - przystępujemy golenia ich w sobie ostrzem bezwzględnej uczciwości wobec siebie i Bożej pomocy. Spod warstw choroby wyłania się nasze prawdziwe oblicze. Kiedy zajmujemy się naprawą własnej osoby, a nie innych, jakże stajemy się czyści i piękni!
 Czy skupiam się na naprawianiu siebie, a może pociąga mnie cudzy obrachunek? Czy jestem wdzięczny, że kiedy „golę” moje wady i braki, ludzie przestają mnie irytować i otoczenie staje się przyjazne?
Modlę się, abym nie łamał granic innych i zajmował się własnym obrachunkiem.
Modlę się, abym odkrył w sobie wszystko, co wymaga uzdrowienia. Modlę się, abym „goląc” siebie samego odkrywał moje prawdziwe oblicze - Ciebie we mnie, Boże.
 Tu i teraz: Nabytą w SLAA umiejętność „golenia” wad praktykuję na sobie. Mogę pokazywać innym, jak sam to robię, ale nikogo nie wyręczam. Chcę odkryć moje prawdziwe oblicze - Boga we mnie.
