
# 18 lipca

> Każde doświadczenie, które nie zadaje mi ciosu, lecz otacza ciepłem, wsparciem i akceptacją, uczy mnie miłości.
(anonim)

Ten rodzaj doświadczeń zaczynam poznawać dopiero w SLAA. To one pozwalają mi rozwinąć w sobie duchowe piękno i moc, łagodność i dobro. To one uczą kochać i akceptować siebie samego, kojąc strach i motywując mnie do postępu. Przeżycia te są czymś tak niezwykłym, że zrazu nie wiem, jak je przyjmować. Nieraz bałem się ich jak pułapki. Pamiętam, jaki lęk potrafiły wywoływać okresy bez złych wstrząsów, ciosów i odrzucenia, a za to pełne życzliwości ze strony ludzi, zdarzeń i świata - okresy, kiedy dbałem o siebie, robiąc wiele dla własnej trzeźwości i dla dobra innych. Oczekiwałem potem najgorszego - jakiejś nieuniknionej kary - choć od kiedy zakorzeniłem się w SLAA, przestały mnie dosięgać ciosy. Dzisiaj chłonę uwagę, akceptację, szczerość, wsparcie i kojące ciepło obecne na mityngach SLAA, co uczy miłości moją nieufną i wystraszoną duszę.

- Czy przestaję zadawać sobie ciosy i przygarniam się w całości, a może wciąż krzyczę na siebie, odrzucam siebie i straszę?
- Czy jestem wdzięczny za doświadczenia, które zamiast ciosu otaczają mnie ciepłem i uczą miłości?

- Modlę się, abym przyjmował miłość, akceptację i ciepło.
- Modlę się, abym otaczał się wsparciem Wspólnoty i nie zadawał sobie nowych ciosów.
- Modlę się, abym chłonął łaski, które mi zsyłasz przez trzeźwych SLAA, Siło Wyższa.

Tu i teraz: Unikam zadawania sobie ciosów i chłonę wszystko, co otacza mnie ciepłem, akceptacją i dobrem. Ucząc się miłości, dzielę się tą nadzieją z ludźmi, których Siła Wyższa stawia mi na drodze.
