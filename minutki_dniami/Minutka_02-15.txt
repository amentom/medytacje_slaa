15 lutego

Przerwać codzienną modlitwę, to jak wypuścić ptaka z ręki; Trudno ci będzie złapać go z powrotem.
(św. Jan od Krzyża)
 Nigdy nie ustawaj w modlitwie. A zwłaszcza, gdy idzie ci ona opornie i martwo. To trochę tak, jakbyś ciągnął ciężki wóz: póki się toczy - jedzie, gdy jednak stanie - nie ruszy łatwo. Ten ciężki wóz to opór twojej ciemności, ociężałość ciała i wszystko, co jeszcze oddziela cię od Boga. Kiedy raz odpuścisz sobie regularność, odpuścisz ją sobie znowu - bo jakże przyjemna jest leniwa chwila wytchnienia. Jednak tym trudniej jest potem znów ruszyć pod górę. Wielu mistyków mówi, że na duchowej ścieżce przychodzi okres „oschłości” w medytacji i modlitwie - że po czasie pociech i osłody kiedy nawracasz się i podejmujesz regularną praktykę, zaczynają się piętrzyć trudności. Znika gdzieś ożywczy duch i początkowe uniesienia, rosną wątpliwości. Znieś to wszystko jednak cierpliwie i nie przerywaj praktyki, a twoja modlitwa odżyje i zyska głębię. Po zimie następuje wiosna, a po suszy przychodzi w końcu deszcz i zapładnia ziemię.
 Czy modlę się i medytuję regularnie mimo oschłości, rozproszeń i braku pociech, a może zniechęca mnie dłuższy brak uniesień? Czy jestem wdzięczny za duchową suszę, która daje mi docenić upragniony deszcz?
 Modlę się, abym nie zważał na oschłości gdy przychodzą i dalej praktykował regularnie. Modlę się, abym tak samo cenił słodki deszcz pociech, jak i gorycz suszy. Modlę się, aby odpadło ze mnie wszystko, co oddziela mnie od Ciebie, Panie.
 Tu i teraz: Regularnie klękam, siadam lub staję przed Siłą Wyższą, bym nie musiał łapać z powrotem ptaka modlitwy, który wymknął mi się i uleciał. Nie zważam na przeciwności i wytrwale praktykuję Krok Jedenasty.
