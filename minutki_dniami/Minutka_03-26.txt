26 marca

Jeśli przeżywamy swoje uczucia, nie musimy się ich bać.
(anonim)
 Dla nas, zdrowiejących erotomanów, przeżywanie uczuć to akt odwagi zwłaszcza na początku drogi. To pozorne, choć zawsze odczuwane realnie, ryzyko. To odsłonięcie się i narażenie na ciosy - ale i jednocześnie źródło radości. W erotomanii opletliśmy się całą gamą zachowań, które izolowały nas prawdziwych uczuć. W odstawieniu zaczynały one masowo napływać, zalewając nas niby powódź. Nieraz wracały z bardzo dalekiej i bolesnej przeszłości, jednak dzięki SLAA mogliśmy te uczucia przyjmować frontalnie i bez znieczuleń. Odwaga i praca, jaką co dzień wkładamy w uwalnianie i przeżywanie emocji, zmniejsza naszą podatność na tzw. wpadki, gdyż - czując - trwamy we własnym wnętrzu, jesteśmy sobą i możemy się obserwować. Poznajemy, że za każdą nagłą chęcią uruchomienia się stoi zwykle jakieś zignorowane wyparte uczucie, które, nie mogąc się przebić, domaga się zseksualizowania. Kiedy więc je dopuszczamy, nie musimy się bać, że popchnie nas ono z powrotem w chorobę. „Dywersant” zmienia się w sojusznika.
 Czy przeżywam moje prawdziwe uczucia, a może dalej je tłumię bądź płoszę chęcią „zrobienia z nimi porządku”? Czy jestem wdzięczny, że przeżywanie uczuć - choć wymaga ciągłego ryzyka, uwagi i odwagi - usuwa mój lęk przed sobą samym i życiem?
 Modlę się, abym nie uciekał przed sobą i nie bał się czuć. Modlę się, abym stawał się cichy i łagodny: abym nie maltretował i nie płoszył swoich emocji. Modlę się, abym czując je wszystkie - trwał w Tobie, Boże, a Ty we mnie.
 Tu i teraz: Odważam się przeżywać uczucia - i te z przeszłości, i te, które przepływają na bieżąco. Czując je wszystkie, cicho i łagodnie zmieniam dawnych „dywersantów” w sojusznika.
