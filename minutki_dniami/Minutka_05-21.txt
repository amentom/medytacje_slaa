21 maja

Człowiek zwykle uważa granice swojego pola widzenia za granice rzeczywistości. (Arthur Schopenhauer)

Życie ludzkie możemy porównywać do makatki. Jej lewa strona - postrzegany przez nas obraz naszych ziemskich losów - jest chaotyczną plątaniną nici, niezrozumiałą, pełną szarpaniny, urwań i gordyjskich węzłów. Tymczasem po drugiej, niewidzialnej stronie powstaje prawdziwy cudownie przemyślany duchowy wzór, jaki tkają niewidzialne palce Siły Wyższej. Ten przeczysty kobierzec pełen jest logiki, piękna i harmonijnych więzi. Dzisiaj, na krosnach mityngów SLAA, rozpinamy duchową osnowę, a Bóg, który tka nici naszego zdrowienia, pomaga nam przedostać się na właściwą stronę życia i przebywać tam znacznie dłużej, niż sporadyczne przeczucia, że wszystko to, co widzimy, musi mieć jakiś głębszy sens. Wyzwoleni z pęt nałogu, powierzamy swoją wolę i życie tkającym palcom Siły Wyższej - pozwalamy Bogu wplatać się w ten nieodgadniony, cudowny kobierzec trzeźwości. Każdego dnia osadzamy się w jego osnowie, pięknie i logice zdarzeń.
 Czy oddaję się tkającym palcom Siły Wyższej, a może, próbując kontroli i wybiegów, nadal szarpię się z chorą plątaniną mojego życia? Czy jestem wdzięczny, że granice mojego widzenia nie są granicami rzeczywistości?
 Modlę się, abym nie szarpał się w plątaninie chorych związków, kontaktów i zachowań. Modlę się, aby z nici mojego zdrowienia Twoje palce, Panie, tkały arcydzieło trzeźwości. Modlę się, abym się wplatał w zdarzenia, wybory i więzi po właściwej stronie życia.
 Tu i teraz: Wspólnie napinam w SLAA duchową osnowę, na której Bóg przędzie kobierzec mojego życia według Jego woli. Wplatając się w zdarzenia po stronie trzeźwości, zaczynam dostrzegać jej cudowny wzór.
