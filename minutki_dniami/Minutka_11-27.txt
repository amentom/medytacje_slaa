27 listopad

a
Nie zostawiaj sobie otwartej furtki;
jeśli ją zostawisz, na pewno z niej kiedyś skorzystasz. (Carols G. Valles)
 Zdrowienie wymaga konsekwencji i bezkompromisowości. Dziś stawiamy erotomanii szczelną, podwójną zaporę - wewnętrzną i zewnętrzną. Odgradzamy się od wszystkiego, co napędza naszą chorobę, gdyż żonglowanie jej niewinnymi, pozornie aseksualnymi wzorcami, nieraz kończyło się nawrotem. Musimy stawiać zaporę do końca i z bezwzględną uczciwością, gdyż zostawione w niej szczeliny i ukryte furtki, gubią nas łatwiej niż wielki wyłom. Wiemy, jak mszczą się braki w uznaniu bezsilności, wierze i zawierzeniu się Bogu. Wiemy jaki haracz biorą nie wyznane tajemnice, jak nas wciągają ruchome piaski wad charakteru. Wiemy jak nas osłabia poczucie niegodności i niezasługiwania, jak pogrąża nas uraza, nie pozwalając zadośćuczyniać innym. Wiemy, jak nas usypia brak samoobserwacji i niedbałość w modlitwie, jak dzieli nas szukanie różnic i jak ograbia z łask zaniechanie niesienia posłania. Dzisiaj każde drzwi do zdrowienia, których nie otwieramy, stają się furtką powrotną dla choroby.
 Czy otwieram drzwi Kroków SLAA, a może, nie wchodząc przez nie, pozwalam, by stały się powrotną furtką dla erotomanii? Czy jestem wdzięczny, że choroba zmusza mnie, bym chwytał każdą daną mi szansę rozwoju duchowego?
 Modlę się, abym chwytał każdą szansę przemiany. Modlę się, abym wchodząc przez drzwi SLAA zamykał je przed chorobą. Modlę się, abym ze wszystkich sił szukał Ciebie, Panie,
 Tu i teraz: Każde drzwi do wyzwolenia, w które nie wchodzę, to furtka pozostawiona erotomanii. Każde drzwi do wyzwolenia, w które wchodzę, to zapora przed nią. Wykorzystuję każdą szansę, jaką daje mi SLAA.
