07 czerwca

U schyłku życia tylko z miłości będziemy rozliczani.
(św. Jan od Krzyża)
 Pierwsze duchowe prawo świata mówi: tylko kochając możemy otrzymać miłość. Nie mamy innego sposobu, by ją dostać. Jest to jakby szczególny przypadek zasady: dając - otrzymujemy, lecz jednocześnie też niezależny, płynący ocean życia wewnętrznego. Kiedy bezinteresownie kochamy, stajemy się kompletni - tym kompletniejsi, im większa jest nasza odpowiedzialność za siebie. Mija nasze niezaspokojenie, żądze i miłosne głody, więc nikogo ani niczego nie musimy się kurczowo czepiać. Niesie nas czysta miłość, wylewając się z nas na ludzi i świat. Jej źródło otwiera się w nas zawsze, kiedy współodczuwając z kimś w jego bólu i heroizmie przemiany, staramy się dać mu wsparcie, świadectwo i nadzieję. Miłość zjawia się, ilekroć jesteśmy gotowi słuchać go z akceptacją, uwagą i otwartym sercem, którym rezonujemy z jego przeżyciami. Kiedy pobudza nas wspólne dążenie do dobra i przemiany, zawsze dzielimy się miłością - czy to świadomie, czy nie.
 Czy bezinteresownie służę innym, a może chcę jeszcze uzyskać coś w zamian poza własną trzeźwością? Czy jestem wdzięczny, że dostaję taką miłość, jaka jest moja gotowość słuchania i dzielenia się prawdziwym sobą?
 Modlę się, abym znajdował miłość, dając ją. Modlę się, aby jej źródło otwierało się we mnie zawsze, gdy słucham i pomagam innym. Modlę się, abyś Ty, Panie, mógł udzielać się światu także poprzez moje serce.
 Tu i teraz: Słuchając, dzieląc się i pomagając innym na ścieżce duchowej, pielęgnuję mój rozwój w SLAA. Chcę, by miłość tworzyła we mnie płynący ocean życia, pełen bezinteresownych działań.
