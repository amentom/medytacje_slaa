22 maj

a
Unikam pomyłek wtedy,
gdy w każdej chwili pamiętam o mojej omylności. (anonim)
 Jeśli nie mylę się co do siebie, nie będę też miał złudzeń co do innych i świata. Jeśli stać mnie na prawdę o sobie, przemówi do mnie i trafi prawda innych osób. Jeśli z pokorą znoszę własną niedoskonałość, jestem na drodze doskonalenia się. Moją ludzką naturą jest bowiem błądzenie i omylność. Odruchowo zasłaniam ją tym, co najbardziej typowe dla uzależnienia: odradzającym się ciągle i bezpodstawnym przekonaniem o mojej sile i racji. Gdy stać mnie w każdej chwili na prawdę o mnie i mojej erotomanii; gdy już z pogodą ducha przyjmuję życie w pojedynkę bądź w separacji; gdy pamiętam, że program SLAA jest do końca życia, a Bóg jest moim przewodnikiem na tej drodze mogę uniknąć pomyłek i sprinterskich wyścigów dokoła świata. Mogę uniknąć rozczarowań w poszukiwaniach stałego partnera do związku. Mogę trzeźwo ocenić, czy powrót do rodziny lub dawnej pracy nie stanie się powrotem mojej choroby.
 Czy w każdej chwili pamiętam, jak łatwo mogę ulec złudzeniom, a może wrastam w przekonanie, że już nie popełnię błędu? Czy jestem wdzięczny, że w miejsce mojej „nieomylności” SLAA daje mi pokorę?
 Modlę się, abym nie mylił się co do siebie i moich motywów. Modlę się, aby trafiała do mnie mądrość trzeźwych SLAA. Modlę się, abym, ich słuchając, słuchał Ciebie, Panie.
 Tu i teraz: Staram się mieć na oku moje powracające poczucie nieomylności. Pamiętam, że ludzką naturą jest błądzenie. Gdy nie zakładam z góry swojej racji, słyszę, co mówią w SLAA i unikam tragicznych pomyłek.
