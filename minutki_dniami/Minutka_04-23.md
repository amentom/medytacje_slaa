23 kwietnia

Prędzej wielbłąd przejdzie przez ucho igielne, niż bogacz wejdzie do królestwa niebieskiego. (Jezus z Nazaretu)
 Program SLAA to dla nas przysłowiowe ucho igielne, przez które przechodzimy do życia w wolności. Zrzucamy nie tylko garby uzależnień, ale i siebie samego w całości. Odpada egoizm i bezwzględność, a zjawia się empatia i poszanowanie dla granic. Odpada przekonanie o naszej wyjątkowości, niezniszczalności i niewidzialności „władca świata” ustępuje w nas miejsca poczuciu słabości, zwykłości i ludzkich ograniczeń. W miejsce fantazji jasno wkracza rzeczywistość. Znika pokrętne myślenie, skłonność do manipulacji i zawiść, a wkracza prawość, uczciwość i otwartość. Znika pycha i poczucie bezwartościowości. Ustępuje chroniczny wstyd i obwinianie. Ustępuje perfekcjonizm i krytykanctwo. Zjawia się łagodność, akceptacja i tolerancja. Chęć zmieniania innych kieruje się na zmienianie siebie samego. Zdrady ustępują miejsca stałości, a samowola - poddaniu się woli Bożej. Poprzez Kroki 4, 5, 6 ,7 i 10 ogołacamy siebie do końca, a miejsce wszystkiego, co tracimy, zajmuje w nas nowy, odrodzony w łasce Bożej, człowiek.
 Czy pozbywam się wszystkich moich uzależnionych zachowań i wad, a może zostawiam sobie jeszcze jakąś powrotną furtkę? Czy jestem wdzięczny za „ucho igielne” programu SLAA, przez które nie zmieści się nic nieprawego?
 Modlę się, abym nie bał się przejść do życia w wolności. Modlę się, aby moje wady i nieprawości ustąpiły miejsca Twoim darom, Boże. Modlę się, abym stał się taki, jak Ty chcesz, mój Panie.
 Tu i teraz: Stosując kroki 4, 5, 6, 7 i 10 przechodzę przez „ucho igielne” programu SLAA do życia w wolności i miłości. Zrzucam nie tylko garby uzależnień, ale i siebie samego w całości. Ufff, jakaż to ulga...
