30 kwietnia

Konflikt powstaje, gdy zjawia się rozdźwięk między tym, co powinno być, a tym, co jest. (Jiddu Krishnamurti)
 Konflikt zawsze stanowi utratę energii. Nie możemy uwolnić się od niego siłą woli, zwalczyć go; wtedy jedynie się nasila. Kiedy walczyliśmy o kontrolę nad swoimi zachowaniami, stawaliśmy się coraz słabsi, aż w końcu musieliśmy uznać swoją bezsilność. SLAA dało nam możliwość wejrzenia w swoje wnętrze. Słuchając innych erotomanów wsłuchujemy się w siebie tak, jakbyśmy słuchali kogoś, kto mówi o sobie. Poznajemy swoje bankructwo, nieuczciwe motywy, egoizm i pychę. Badamy istniejące w nas sprzeczności nie potępiając się za nie ani nie usprawiedliwiając. Mamy je rozumieć i akceptować, że istnieją. Nie miotamy się, by coś zaraz z nimi robić, a prosimy Boga, by zajął się naszym wewnętrznym skłóceniem. Rozwiązywanie tych konfliktów - pojednywanie się z samym sobą - uczy nas pokory i przywraca nam energię. Trudno przecenić dobro dzielenia się na mityngach, które pozwalają nam zaakceptować siebie - i słuchać, słuchać, słuchać.
 Czy, akceptując siebie, poznaję moje przeciwstawne dążenia, a może zaraz potępiam się za nie, usprawiedliwiam lub chcę je usunąć siłą woli? Czy jestem dziś wdzięczny SLAA za możliwość wsłuchiwania się w nie i rozstrzygania wewnętrznych sporów?
 Modlę się, abym wsłuchiwał się w moje sprzeczności zamiast z nimi walczyć. Modlę się, abym przetwarzał to, co we mnie jest, w to, co powinno być. Modlę się, abyś Ty, Boże, uwalniał energię, którą tracę na wewnętrzne konflikty.
 Tu i teraz: Przestaję walczyć z samym sobą i wsłuchuję się w moje konflikty. Zachowując abstynencję, słuchając i identyfikując się z innymi SLAA, proszę Boga, by pomagał mi przetworzyć to, co jest, w to, co powinno być.
