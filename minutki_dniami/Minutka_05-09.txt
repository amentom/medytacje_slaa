09 maja

Ty mnie oświecaj swym światłem, Panie, albowiem sam z siebie nie jestem istotą prawdy. (św. Augustyn z Hippony)

Trudno nam było pogodzić się z bezsilnością i brakiem kontroli - poddać się bezwarunkowo. Jednak sami z siebie stawaliśmy się coraz bardziej kołem zamachowym własnej erotomanii. W jej duchowym mroku majaczyły nam fantazje i pożądania, prowadząc do czynów, w których traciliśmy siebie i swoją godność. Błędne ogniki pożądań nie były jednak tym światłem, którego naprawdę potrzebowaliśmy. Cierpienie i kryzys, jaki na siebie ściągnęliśmy, zmusił nas w końcu do poszukania ratunku wśród ludzi, którzy znaleźli wyjście. Światło, które spływało na nas z ich doświadczeń i które teraz wpuszczaliśmy, otwierało nam oczy na fakt, iż sami z siebie nie jesteśmy istotą prawdy i nie dysponujemy taką mocą, by się wyzwolić. Jednak dzięki kapitulacji, abstynencji i otwieraniu się, zbiorowa mądrość SLAA zaczynała wskazywać nam drogę, a my sami, wzajemnie się wspierając, zaczynaliśmy chodzić w Bożej jasności. To ona, oświecając nas, przyciągała coraz więcej dusz do SLAA.
 Czy proszę Boga, by rozjaśniał moją ciemność, a może myślę, że sam mogę stać się istotą prawdy? Czy jestem wdzięczny SLAA za mądrość, która nie pozostawia mi złudzeń?
 Modlę się, abym tropił w sobie zaprzeczanie i pychę. Modlę się, abym wpuszczał prawdę SLAA w najmroczniejsze zakamarki mojej duszy. Modlę się, abyś Ty, Boże, oświecał mnie swoim światłem i przyciągał coraz więcej dusz do SLAA.
 Tu i teraz: Uznaję, że sam z siebie nie jestem istotą prawdy i proszę Boga, by On mnie oświecał. Pozwalam, by prowadził mnie z mojej niemocy i niewystarczalności do Siebie i dziękuję za wglądy, które ratują mnie i innych.
