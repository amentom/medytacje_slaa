03 września

Miłość cierpliwa jest, łaskawa jest...
Miłość nie zazdrości, nie szuka swego, nie dopuszcza się bezwstydu...
(św. Paweł z Tarsu)
 Im prawdziwiej kocham, tym mniej uzależniam się od ludzi. Im prawdziwiej kocham, tym więcej wolności mam w relacjach z nimi. Im prawdziwiej kocham, tym bardziej skupiam się na wspólnym duchowym wzrastaniu. Nie muszę nikogo zdobywać ani porzucać. Mogę żyć bez lęku, że kogoś urażę czy stracę, bez przymusu zapełniania swojej pustki osobami, bez szukania w nich bezpieczeństwa, bez władzy nad nimi, kontroli lub uległości, bez chęci wywierania na kimś wrażenia i wzbudzania jego obsesji i tęsknot. Gasząc w sobie pożądania i rozpalając w sercu miłość, potrafię być szczęśliwy tak w stałym związku, jak i w pojedynkę. Dzięki SLAA moje kontakty stają się wzajemne, celowe, trwałe i konsekwentne. Nie łamiąc granic, nie dopuszczam się bezwstydu, ani nie tonę w zawstydzeniu. Miejsce zazdrości zajmuje radość z czyjegoś szczęścia. Staję się cierpliwy, wybaczający i cichy. Kiedy mam miłość, przestaje ona być narkotykiem.
 Czy, dzieląc się z innymi, znajduję w sobie miłość, a może, wciąż „na głodzie,” szukam jej u ludzi jak narkoman narkotyku? Czy jestem wdzięczny, że SLAA odbiera mi i bezwstyd, i zawstydzenie?
 Modlę się, aby moje przeżycie i samopoczucie nie zależało od seksu i czyjejś adoracji. Modlę się, abym - dzieląc się sobą - był przekaźnikiem Twojej miłości, Boże. Modlę się, abym otwierał się na dobra, które mi zsyłasz poprzez ludzi, Panie.
 Tu i teraz: Dzieląc się sobą i słuchając, daję miłość. Nawet jeśli mam tylko bolesne przeżycia z czynnej erotomanii, we Wspólnocie stają się one najlepszym zalążkiem cudu.
