
# 27 sierpnia

> Koncentracja zmusza wroga do walki i ustąpienia. Medytacja, ze swą łagodnością, umniejsza jego wyzwanie. (Sri Chinmoy)

Zdrowienie z uzależnienia od seksu i miłości to droga przez gąszcz pokus i pułapek. W modlitwie koncentruję się, abym był gotów na odparcie ataku z zewnątrz i umacniam moją gotowość. Największego jednak wroga noszę w sobie. Jestem nim ja sam, gdyż w głębi cały opieram się duchowemu przebudzeniu. Moja choroba nie chce we mnie umrzeć dobrowolnie. Pożądliwe i egoistyczne ja - nagie lub w płaszczu bezradności, romantyzmu czy altruizmu - wciąż podnosi głowę. Owe wewnętrzne „demony,” zorganizowane przez lata nałogu w przebiegłą i bezwzględną zgraję, rzucają się na mnie chmarą w momentach mojej słabości. W medytacji umniejszam ich wyzwanie i z miłością przytulam ból mojej przemiany. Łagodnie i z cichym uśmiechem oswajam hordy pożądań. Nie wyrzucam ich siłą, lecz dzięki programowi przekształcam je w mądrą moc, która zaczyna mi sprzyjać. Ocalam chore obszary mojej duszy i scalam się w jedność.

- Czy z miłością tulę w sobie wszystkie chore obszary i scalam się w jedność, a może chcę je odciąć i wyrzucić siłą?
- Czy jestem wdzięczny za problem, który zmieniam w mądrą, sprzyjającą moc?

- Modlę się, abym był gotów na ataki z mojej własnej strony.
- Modlę się, abym z łagodnością umniejszał wyzwanie choroby.
- Modlę się, abym ocalał w sobie chore obszary duszy i scalał się w jedno z Tobą, mój Boże.

Tu i teraz: W medytacji, z łagodnością umniejszam wyzwanie pożądań. Nie wyrzucam siłą niczego, co się we mnie buntuje, lecz zmieniam w mądrą moc, która zaczyna mi sprzyjać.
