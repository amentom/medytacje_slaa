22 listopad

a
Wierzący, który się nie otwiera, jest jak dom bez wejścia.
(Ali Ahmad Sa’id)
 W SLAA mogliśmy odkryć, dlaczego zamykaliśmy się na łaski, które chciały nas spotkać. Blokowało nas wpojone w dzieciństwie, rozbudowane z wiekiem i utrwalone w nałogu, poczucie wstydu, winy, niegodności i niezasługiwania. Była też niewiara, że Siła Wyższa naprawdę chce nas obsypać dobrami; baliśmy się z Jej strony podstępu, gromów, odrzucenia lub wykorzystania - gdyż to nas najczęściej spotykało ze strony dawnych opiekunów. Był też lęk przed uwiązaniem, że gdy przyjmiemy coś dobrego, zniszczą nas lichwiarskie odsetki. Była i pycha, że nic nam od nikogo nie trzeba i sami sobie damy radę. Było przekonanie, że ponieważ jesteśmy seksualni - a więc „brudni” nie możemy się zbliżać do Siły Wyższej. Ta dawna postawa sprawiała, że zatrzasnęliśmy się w sobie, że byliśmy jak dom bez okien i drzwi. Dopiero gdy otworzyliśmy się na miłość, jaka nas otaczała w SLAA, nasz dom otrzymywał - w miejsce bocznych drzwi dla choroby - frontowe wejście dla łask Siły Wyższej. A przynosili je nam inni ludzie.
 Czy usuwam barykady, jakie odcinają mnie od łask Siły Wyższej, a może nadal przypominam dom bez okien i drzwi? Czy jestem wdzięczna za program, który otwiera we mnie frontowe wejście dla miłości Siły Wyższej, a zamyka boczne drzwi za uzależnieniem?
 Modlę się, abym była stale w domu i nie wpuszczała choroby. Modlę się, abym otwierała dziś drzwi Twojej miłości, Siło Wyższa. Modlę się, abym pamiętała, że łaskę tę dostaję poprzez ludzi, których Ty mi przysyłasz.
 Tu i teraz: Wierzyć, to nie deklarować wyznanie, a otwierać się na miłość Siły Wyższej. Proszę Ją dzisiaj: „Dopomóż mi, chcieć z góry łask, jakie mi zsyłasz, abym nie musiała ich najpierw utracić”.
