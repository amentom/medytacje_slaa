14 marca

Kiedy posiadłeś wiedzę,
wiesz dopiero, czego ci naprawdę brakuje. (Martin Buber)
 Wiem, że nic nie wiem - Taką postawę sugeruje na wstępie większość duchowych szkół. Bowiem do wewnętrznej przemiany i przebudzenia duchowego brak nam zazwyczaj czegoś, w czym wiedza jedynie przeszkadza. Dlatego jedno z haseł SLAA mówi: zamiast komplikować - upraszczaj, a inne: najdłuższa jest droga z głowy do serca. Mogliśmy wystartować ze zdrowieniem dopiero, gdy do głębi odczuliśmy swoją bezsilność, a nie gdy ją tylko zrozumieliśmy. Nieraz brak tego głębokiego odczucia prowadził nas do niego poprzez bolesne wpadki. Gdy dzięki SLAA poznaliśmy całą potęgę i przebiegłość erotomanii, wiedza ta popchnęła nas ku Sile Wyższej, budząc w nas potrzebę ratunku i opieki. By Jej to umożliwić, potrzebne było z naszej strony wytrwałe działanie, a nie umysłowe deliberacje. Od kiedy uczciwie przerabiamy program, Bóg przerabia nas, dokonując zmian i cudów, dla których rozum jest tylko przeszkodą.
 Czy zdobywam wiedzę, aby widzieć moje braki, a może uważam, że intelekt mi wystarczy? Czy jestem wdzięczny, że program SLAA oducza mnie wszystkiego, co nakładłem sobie do głowy myśląc i kombinując po swojemu?
 Modlę się, abym wiedział, jak mało w istocie wiem. Modlę się, abyś Ty, Boże, uzupełniał to, czego mi brakuje. Modlę się, abym wytrwale robił wszystko co mogę, i abym dawał Ci w sercu pole do działania, mój Panie.
 Tu i teraz: Jeśli cała moja wiedza zawiodła w kontroli erotomanii i kierowaniu własnym życiem, Ty mnie nauczaj i prowadź, Boże. Ucz mnie mądrością innych SLAA, abym nie musiał już pogłębiać swego dna.
