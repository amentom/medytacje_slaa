10 czerwca

Im więcej wdzięczności ofiarowujesz z siebie, tym bardziej zwiększasz swą wewnętrzną chłonność. (Sri Chinmoy)
 Niesienie posłania SLAA nie jest możliwe bez czucia wdzięczności za ratunek. Ocaleni z kleszczy erotomanii, właśnie dzięki niesieniu posłania innym cierpiącym erotomanom osiągamy punkt, w którym proces duchowego wzrastania zaczyna być samonośny. Im więcej prawd o erotomanii przyswajamy sobie na mityngach, tym chętniej dziękujemy za to, co nam Siła Wyższa zabrała i za to, czego nam oszczędziła. Im trzeźwiej i godniej żyjemy, tym bardziej jesteśmy wdzięczni za to, co nam dała poprzez program SLAA i Wspólnotę. Im więcej znajdujemy w sobie wdzięczności, tym chętniej niesiemy nasze przesłanie i pełnimy służby w SLAA. W efekcie rośnie nasza chłonność - zdolność przyjmowania i ofiarowywania dobra, troski, prawdy i Bożych łask. W ten sposób, na zasadzie sprzężenia zwrotnego, wznosimy się coraz wyżej i wyżej po spirali duchowego rozwoju. Dzisiaj, naszym zadaniem jest jedynie go nie przerywać i stale się nim dzielić.
 Czy ofiarowuję z siebie wdzięczność, a może tylko biorę, co dają w SLAA i idę domu? Czy dziękuję Bogu za chłonność, dzięki której nasącza mnie On prawdą tak, iż płonę nią i rozświetlam mrok?
 Modlę się, abym stale pielęgnował mój wzrost duchowy. Modlę się, abym chłonął uzdrawiające prawdy i ofiarowywał wdzięczność za nie. Modlę się, abym - służąc i niosąc przesłanie SLAA - mógł być świadectwem cudu, jaki we mnie dokonujesz, Boże.
 Tu i teraz: Ofiarowując wdzięczność za uzdrowienie, zwiększam moją „pojemność” na Boże łaski. Wznoszę się po spirali wzrostu duchowego tak gorliwie i wysoko, jak tylko pozwala mi na to moja chłonność.
