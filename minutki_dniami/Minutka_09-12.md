
# 12 września

> Biada zuchwałej duszy, która sobie uroiła, że znajdzie coś lepszego, gdy porzuci Ciebie, Panie. (św. Augustyn z Hippony)

Zdrowienie z uzależnienia od seksu i miłości wymaga od nas pokory. Pokonani przez nałóg - i dzięki mityngom coraz lepiej świadomi tej bezsilności - zaczynamy rozumieć, że bez wsparcia Boga, Wspólnoty SLAA oraz programu nie uda się nam wyrwać ze szponów uzależnienia od seksu i od miłości. Dzięki coraz głębszym wglądom w siebie nabieramy przed nim respektu. Ucząc się ostrożności, pilnujemy każdego dnia, by nie ulec znów złudzeniu, że uzależnienie od seksu i miłości spełni swoje obietnice. Zaczynamy odróżniać jedno od drugiego: miłosne upojenie i seksualny haj - od szczęścia. Codzienne modlitwy i medytacje, intymna więź z Bogiem, gotowość do każdej koniecznej przemiany, mityngi i cały program SLAA, utrzymują nas na bieżąco w zdrowieniu. Mamy świadomość, że porzucenie tej drogi to dla nas prędzej czy później powrót na dawne, często jeszcze gorsze, dno. Tylko wtedy możemy uniknąć samozagłady, jeśli nie ulegamy iluzji, że na własną rękę i bez miłości Boga znajdziemy coś lepszego, niż trzeźwość i praca nad własną przemianą.

- Czy widzę, że mój ratunek, którego tak (o)błędnie szukałem w uzależnieniu, spoczywa w miłości Boga, a może nadal roję sobie, że znajdę coś lepszego poza programem SLAA?
- Czy jestem wdzięczny, że zdrowienie wymaga ode mnie tej podstawowej pokory?

- Modlę się, abym z mojej zuchwałości i pychy nie rzucił programu, który ratuje mi życie.
- Modlę się, abym porzucił złudzenia, że znajdę szczęście poza Tobą, Boże.
- Modlę się, abym gasił moje pragnienia w źródle wszelkich łask - w Tobie, Panie.

Tu i teraz: Nabieram respektu przed uzależnieniem i jestem czujny. Porzucam złudzenia, że znajdę coś lepszego poza Bogiem. Chcę gasić moje nienasycenie i każdą tęsknotę w Jego miłości.
