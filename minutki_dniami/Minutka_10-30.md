
# 30 października

> Nasze poznanie Boga jest poznaniem nas samych, jako całkowicie zależnych od Jego miłości. (Thomas Merton)

W SLAA teologom zostawiamy poznanie Boga i wypowiadanie się o Nim i skupiamy się na poznawaniu siebie. Bez odkrycia, kim rzeczywiście jesteśmy oraz ile nam brakuje choćby do zwykłej dojrzałości, odstawienie i abstynencja nie da nam wiele - przejdzie w formę anoreksji lub się załamie. Dzięki dzieleniu się własnym doświadczeniem, widzimy skalę swojego upadku i czujemy, jak głęboko przeżarła nas nienasycona żądza. Przyglądamy się swoim daremnym próbom podźwignięcia się o własnych siłach, znalezienia recepty i wcielania w życie słusznych postanowień. Odizolowani i chwiejni - w środku pełni tajemnic, poczucia winy, wstydu i strachu, a na zewnątrz pyszni i bezwstydni - raz po raz upadaliśmy, osuwając się jeszcze niżej. Niezaprzeczalne fiasko naszych samotnych wysiłków, zastąpione cudem współdziałania z wolą Siły Wyższej, pozwala nam poznawać siebie jako w pełni zależnych od miłości Boga. Dziś ta lecząca więź z Siłą Wyższą napełnia nas wdzięcznością - za to, że istnieje i że nas objęła.

- Czy poznaję - i uznaję - siebie jako całkowicie zależnego od miłości Boga, a może nadal zdaję się na własne recepty?
- Czy jestem wdzięczny, że ta zależność od miłości Siły Wyższej istnieje i że mnie objęła?
- Modlę się, abym pamiętał, kim sam z siebie jestem.
- Modlę się, abym zamiast na własnych receptach, polegał na Tobie, Boże.
- Modlę się, abym poznawał siebie jako całkowicie zależnego od Twojej miłości, Panie.

Tu i teraz: Pamiętam moje duchowe bankructwo i moralny upadek. Uznaję się za bezsilnego i zwracam się o pomoc do Siły Wyższej. Słuchając i dzieląc się sobą z innymi SLAA, doświadczam odrodzenia w miłości Boga.
