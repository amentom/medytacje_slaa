
# 29 czerwca

> Czymkolwiek jest to, co trzymasz, puść to natychmiast! (mistrz Ryokan)

Kiedy coś chwytam, trzymam lub gonię wszystko mi się wymyka; kiedy puszczam, samo do mnie przychodzi. Aby przyjąć łaski, jakie chce nam dać Siła Wyższa, musieliśmy uwolnić swoje ręce, wypuszczając z nich wszystko, co tak kurczowo trzymaliśmy: całe uzależnienie od seksu i miłości oraz inne uzależnienia. Choć nikt nie wydzierał nam siłą dawnych gratyfikacji i złudzeń, w SLAA zaczynaliśmy dostrzegać coś nieporównanie lepszego i trwałego: trzeźwe, godne i prawe życie - pełnię duchową i sens. Dojrzewając dzięki mityngom, dobrowolnie decydowaliśmy się na zamianę, przy której nie są możliwe żadne targi; nasza umowa z Bogiem zawiera bowiem klauzulę: tylko wszystko za wszystko. Czasem przypominaliśmy rozbitka, który - nie wierząc, że jest już uratowany - jeszcze na suchym brzegu trzyma swoją belkę. W każdym wypadku przychodził jednak czas, kiedy - puściwszy dawne, uzależnione sposoby „radzenia sobie” w życiu, otwieraliśmy dłonie na dary zdrowienia.

- Czy godzę się odstawić całe uzależnienie, a może targuję się, by coś z niej zatrzymać lub stawiam warunki?
- Czy jestem wdzięczny, że szczęście przychodzi do mnie samo, jeśli tylko go nie pożądam i nie kontroluję?

- Modlę się, abym otwierał dłonie na Twoje łaski, Boże.
- Modlę się, abym nie bał się ani pustki odstawienia, ani puszczenia kontroli, ani darów, które mi zsyłasz, Panie.
- Modlę się, abym robił im miejsce w sobie - czyste, ciche i skromne.

Tu i teraz: Jeśli chcę przenieść się z "piekła" do "nieba", nie mogę zatrzymać nawet cząstki dawnego życia i dawnego siebie. Puszczam wszystko, aby nie okazała się to dla mnie podróż w obie strony.
