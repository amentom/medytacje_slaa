26 czerwca

Panie mój, nie wiem, o co Cię prosić... Ty jeden wiesz, czego potrzebuję.
(Fenelon)
 Puść wszystko co trzymasz - mówimy w SLAA - wpuść w tę pustkę Boga. Najlepsza modlitwa wszystko składa w ręce Najwyższego - a więc i decydowanie, o co mamy Go prosić. Pośród spiętrzenia kryzysów, które przywiodło nas do SLAA, jasne dla nas było czego potrzebujemy; po prostu rozpaczliwie wołaliśmy o ratunek! Lecz gdy ratunek nadszedł, kojąc i porządkując wreszcie nasze życie, jakże często zaczynaliśmy zalewać Siłę Wyższą prośbami, których niespełnienie okazywało się dobrodziejstwem. Nasze pełne samowoli ego nie pytało, jak Bóg widziałby nasze życie, lecz chciało użyć Go do spełniania naszej woli i wizji, skoro jest Wszechmocny. Tymczasem jedynie Siła Wyższa wie naprawdę, czego nam trzeba i co dla nas jest dobre. Świadomość tego to łaska, o jaką mamy modlić się co dzień. Krusząc naszą samowolę, uczymy się trwać w ufności i pokorze, gdyż właśnie one otwierają nas na cud.
 Czy, powierzając się Sile Wyższej, Jej oddaję decydowanie, o co mam Ją prosić, a może nadal ryzykuję spełnienie moich chciejstw? Czy jestem wdzięczny Bogu także za to, czego mi w swej dobroci odmówił?
 Modlę się, wołając z mojego dna o ratunek. Modlę się, abyś Ty, Boże, podpowiadał mi, o co potrzebuję Cię prosić. Modlę się, abym swoim życiem wypełniał Twoją wolę, Panie - a swoją wolę napełniał Twoim życiem.
 Tu i teraz: Biedak, który od wielu dni nic nie jadł i w obdartej odzieży zjawia się przed Królem, czyż musi jeszcze mówić, czego mu trzeba? Moja postawa pokory i ufność - oto najlepsza prośba.
