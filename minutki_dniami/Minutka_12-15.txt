15 grudnia

Nic na świecie nie szkodzi nam bardziej, niż nasza skłonność do obrażania się. (Fryderyk Nietzsche)
 Animozje, zawiść i rywalizacja to woda na młyn naszej choroby. Uzależnienie chętnie je w nas podsyca, by nas z powrotem pochłonąć. Nasza skłonność do obrażania się może pochodzić z nietolerancji dla ludzkich braków czy nieakceptacji cudzej inności. Pokazuje nam naszą wrogość do własnej osoby z powodu ukrytych wad. Zwykle drażni nas u innych to, co nam samym dolega.
Aby wygrać życie w rozgrywce z nałogiem, musimy pamiętać, że obrażanie się na siebie i na SLAA to rodzaj samobójstwa, bo gdzież potem pójdziemy po pomoc? Ratują nas przed tą pułapką Kroki: Szósty, Siódmy i Dziesiąty, osadzone w całym programie, a także w Tradycjach. Ratuje nas świadomość, że tylko razem, w jedności, ocalamy się ze śmiertelnego nieszczęścia. Jako SLAA jesteśmy sobie niezbędni, a kiedy otwieramy się przed sobą, otwiera się w nas wzajemne współczucie, pokora i miłość, która leczy nie tylko uzależnienie od seksu i miłości, ale też wszelkie zatargi, urazy i pretensje.
 Czy pamiętam, że tylko wspólnie, w jedności, mogę się ocalić, czy może obrażam się na innych lub na SLAA?
Czy czuję wdzięczność, że tylko otwierając się na własne cierpienia, rozwijam w sobie pokorę i miłość do innych?
 Modlę się, aby w tym, co mnie drażni u innych, widzieć moje wady i nie obrażać się.
Modlę się, aby lubić siebie mimo braków i być tolerancyjną. Modlę się, aby z pokorą doskonalić się w lustrze Wspólnoty.
 Tu i teraz: Przedkładam Bogu moją skłonność do obrażania się, i z pokorą proszę Go o pomoc w jej usuwaniu. Przyglądam się sobie w lustrze mityngów i pilnuję, by na nikogo się nie obrażać.
