31 październik

a
Kiedy Bóg nie ma już innego wybiegu, dopuszcza upadek,
aby wprowadzić człowieka w jego najgłębszą słabość. (św. Izaak z Niniwy)
 Siła Wyższa stale kołacze do naszych serc. W chorobie nie zważaliśmy na to ciche pukanie; zresztą, ogłuszeni hajem, nie mogliśmy go nawet słyszeć. Ten cichy Głos dobiegał nas czasem w przerwach ciągu uzależnieniowego lub pod wpływem moralnego kaca, ale tym szybciej znów się uruchamialiśmy. Dopiero ostateczny upadek - moment uznania bezsilności i kapitulacja wobec prób kontroli i używania nałogu - uwrażliwiał nas na pukanie Siły Wyższej. Impet tego upadku kruszył mury zaprzeczeń, obnażając naszą największą bolączkę: prawdę o własnym bankructwie i niezdolności do wyzwolenia się samemu. Potrzeba otrzymania pomocy sprawiała, że - przyparci do muru - otwieraliśmy serca Sile Wyższej, uwalniając noszone w nich tajemnice. Rana naszego upadku wprowadza w nas Moc, która każdego dnia gromadzi nas na mityngach, abyśmy się Nią nawzajem dzielili.
 Czy pozwalam, by doznany upadek wprowadzał mnie w moją słabość, a może nadal próbuję podnieść się sama? Czy jestem wdzięczna, że nałóg okazał się „koniem trojańskim” oblegającej mnie Siły Wyższej?
 Modlę się, abym pamiętała o mojej niezdolności do wyzwolenia się samemu. Modlę się, aby doznany upadek wprowadzał mnie w słabość, którą Ty leczysz, Siło Wyższa. Modlę się, abym, zawsze gdy pukasz, otwierała Ci serce, Siło Wyższa.
 Tu i teraz: Upadek, który wprowadza mnie w moją słabość, wprowadza też we mnie Siłę, która ją leczy. Odpowiadając na Jej pukanie - dzieląc się wzajemnie w SLAA otwieram serce, umysł i duszę Sile Wyższej.
