13 listopad

a
Cierpliwość jest najlepszym kapitanem dla twojego statku.
(Kahlil Gibran)
 Przełożenie dobrych postanowień na dobre nawyki wymaga dużo czasu, ale doprawdy warto podjąć ten wysiłek. ... Z początku nasza chęć odstawienia erotomanii była wymuszona przez konsekwencje i wątła. W zetknięciu z sugestywną pokusą nasza gotowość do zmiany, ulokowana najpierw tylko w ulotnej sferze myśli, pryskała nieraz jak bańka mydlana. Z głębin psychiki, gdzie obwarowała się jeszcze choroba, torpedowaliśmy nagle swoje solenne obietnice, system wartości lub kroki po pomoc. Jednakże, jeśli tylko wytrwale chodzimy na mityngi, nasiąkając mądrością wspólnych doświadczeń i programu SLAA, wgryza się on w nas coraz głębiej i wzmacnia naszą wolę zdrowienia. Z czasem zaczynamy chcieć całkowitej przemiany, a przykład tzw. zwycięzców - jak dodatkowy żagiel - coraz silniej pobudza naszą wolę do dobrego działania. Cierpliwa, wspólna praca przybliża dzień, kiedy możemy zwodować nasz zbudowany w doku SLAA statek trzeźwości i wypłynąć na otwarte morza życia.
 Czy cierpliwie pracuję w SLAA nad własną przebudową, a może moja chęć nadal lokuje się tylko w ulotnej sferze myśli? Czy jestem wdzięczny za opór, z jakim dobre postanowienia przekładają się na dobre nawyki?
 Modlę się, abym przekładał dobre postanowienia na dobre nawyki. Modlę się, aby cierpliwość była kapitanem na moim statku, gdy SLAA pomaga mi w nawigacji. Modlę się, abym, żeglując do Ciebie, Panie, odkrywał nowe kontynenty trzeźwości.
 Tu i teraz: Pozwalam, by cierpliwość była kapitanem na moim statku i aby SLAA pomagało mi w nawigacji. Nie przyśpieszam rejsu i - pracując nad sobą mimo oporu powoli lecz z mocą wyrabiam sobie dobre nawyki.
