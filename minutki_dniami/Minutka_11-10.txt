10 listopad

a
Delikatne, drobne kroki przemogą każdy opór.
(Lao Tsy)
 Ludzie masowo garną się do wielkich dzieł, lecz tylko nieliczni chcą robić rzeczy małe. Jednak to one uczą nas pokory... W SLAA przekonaliśmy się, że nie ma dla nas siedmiomilowych butów, ale że każdego dnia możemy robić małe kroki idąc w dobrą stronę. Aby przemiana dała się odczuć, musimy postępować cierpliwie i wytrwale. Musimy też odpierać pokusę błyskotliwych sukcesów, które miałyby pokrywać nasze niedowartościowanie. Rezygnując z samolotu wybieramy podróż pieszo. To właśnie ona obdarowuje nas żywym pięknem przebywanej drogi. Delikatne, drobne kroki, to dla nas sugestie SLAA stosowane w każdej sytuacji. Życie daje nam mnóstwo okazji, by robić rzeczy skromne i proste - takie, których często nawet nikt nie zauważa. Z czasem te „cegiełki” składają się na wielką, duchową budowlę, która choć niewidzialna, przewyższa wszystkie inne. W rosie małych, prostych rzeczy wstaje dla nas poranek duchowego przebudzenia. W nim każdego dnia krzepimy nasze serca.
 Czy, rezygnując ze spektakularnych sukcesów, zgadzam się robić delikatne, drobne kroki, lub może szukam drogi na skróty? Czy jestem wdzięczna za okazje do robienia rzeczy prostych i skromnych - takich, których często nawet nikt nie zauważa?
 Modlę się, abym w rosie delikatnych drobnych kroków znajdowała dziś poranek duchowego przebudzenia. Modlę się, aby cegiełki uczynków dobra złożyły się we mnie na wielką duchową budowlę. Modlę się, abyś Ty, Siło Wyższa, była architektem, ja tylko wykonawcą.
 Tu i teraz: Przestaję szukać siedmiomilowych butów i szybkich efektownych, sukcesów. Idę do celu małymi, delikatnymi krokami, obmywa mnie rosa skromnych, prostych uczynków - żywe piękno przebywanej drogi.
