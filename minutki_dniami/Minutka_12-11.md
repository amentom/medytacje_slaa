11 grudnia

Chwila zgody na wszystko, co istnieje, jest więcej warta niż tysiąc lat pobożności. (Anthony de Mello)
 Kiedy zgłaszamy pretensje do Boga, świata czy ludzi, dzieje się tak najczęściej z powodu naszych wyimaginowanych potrzeb.
Dopiero z chwilą, gdy zaniechamy wojen z rzeczywistością, która ich „nie spełnia,” uwalnia się w nas wielka energia. Przekierowana z jałowej pogoni za zaspokojeniem zaczyna pracować nad naszą przemianą - usuwaniem uzależnienia od seksu i miłości, wewnętrzną odbudową i duchowym wzrostem.
Staje się to dla nas możliwe, ponieważ nie absorbuje nas już kontrolowanie nałogu, uzyskiwanie gratyfikacji i odrabianie konsekwencji. Co więcej, przestajemy tracić energię na pretensje do samego siebie i próby zmienienia siebie siłą woli. Akceptacja naszej choroby, bezsilności i wymogów zdrowienia poszerza się stopniowo o akceptację świata i ludzi.
Zmieniamy się w arenę uzdrawiającego działania Boga.
Wystarcza do tego jeden kolejny dzień zgody na wszystko, co istnieje.
Czy akceptuję moją bezsilność wobec seksu i „miłości”? Czy może chcę ją utopić
w kompulsywnej pobożności lub zgłaszam pretensje do Boga, ludzi i świata? Czy zamiast tego czuję wdzięczność, że chwila zgody na wszystko, co istnieje, uwalnia energię, która mnie leczy?
 Modlę się, aby akceptować moją rzeczywistość. Modlę się, aby gubić wyimaginowane potrzeby, a znajdować prawdziwą siebie. Modlę się, aby uwalniając energię traconą na walkę z chorobą stawać się areną Twojego leczącego działania, Boże.
 Tu i teraz: Zgodę na moją rzeczywistość przyjmuję jako stan wyjściowy prowadzący mnie do wyzwolenia, uświęcenia i czystej miłości. Chcę stać się areną Bożego leczącego działania.
