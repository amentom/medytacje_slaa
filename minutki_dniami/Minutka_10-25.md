
# 25 października

> Miarą ludzkiej doskonałości jest uświadamianie sobie swej ludzkiej niedoskonałości. (św. Augustyn z Hippony)

Trudno nam uprzytomnić sobie własne braki, bo to obliguje do zmieniania siebie. Łatwiej eksponować zalety, bo wtedy wygląda, że „to inni mają problem”. Osią naszej niedoskonałości jest uporczywie powracające przekonanie, że to ludzie powinni się zmienić, nie my. Skoro jednak mamy potrzebę doskonałości, powinniśmy mieć i odwagę być niedoskonali... Nam, uzależnionym z SLAA, oczy otwierał dopiero kryzys i bankructwo wywołane tą chorobą: leżeliśmy powaleni na łopatki. Lecz gdy tylko szok mijał, próbowaliśmy szybko zerwać się na nogi, otrzepać się i pokazać, że „nic się nie stało” i dalej już sobie poradzimy. Wtedy znów przewracał nas nałóg. Nie mieliśmy bowiem podnosić się ani szybko, ani sami - miała nas podnosić Siła Wyższa. Dopóki pamiętamy, że nie wstaniemy o własnych siłach, możemy doskonalić się Jej łaskami. Jeśli jednak znów zaczynamy polegać na samych sobie, tracimy je. Program SLAA to regularne zanurzanie naszej niedoskonałości w doskonałym miłosierdziu Siły Wyższej.

- Czy cierpliwie pozwalam, by podnosiła mnie Siłą Wyższa, jakkolwiek Ją pojmuję, a może zrywam się szybko na nogi i znów upadam?
- Czy jestem wdzięczna, że mogę się doskonalić tylko jeśli przyznaję, że sama sobie nie poradzę?

- Modlę się, abym stale pamiętała, że to ja mam się zmienić, nie inni.
- Modlę się, abym uświadamiała sobie własne wady i braki.
- Modlę się, abym zanurzała je w Twoim doskonałym miłosierdziu, Siło Wyższa.

Tu i teraz: Im lepiej widzę swoje wady, tym bardziej mogę się doskonalić miłością Siły Wyższej. Ilekroć mówię: „ja nie mam problemu” - odcinam się od niej. Poprzez SLAA zanurzam moje braki w pełni Siły Wyższej.
