14 kwietnia

Cierpienie to busola,
która wskazuje drogę ku Wyspom Szczęśliwości. (Prentice Mulford)
 Któż z nas dobrowolnie, bez presji konsekwencji, wyrzekłby się gratyfikacji jakie dawało uzależnienie od seksu i miłości? Dopiero widmo katastrofy - bezpowrotnej utraty siebie - i narastająca udręka, skłoniły mnie do przyjścia do SLAA, podjęcia abstynencji i bezwarunkowej kapitulacji. Gdyby nie dawne cierpienia, które w każdej chwili znów mogłem ściągnąć na siebie, nie wyruszyłbym pewnie na poszukiwanie nowego życia i utraconych wartości. Również na dalszych etapach mojej podróży służyło mi cierpienie, jednak już w inny sposób. Pomagało mi w „nawigacji”. Ilekroć bowiem zdarzało się zrobić błąd - coś przeciw sobie i zdrowieniu - ból naprowadzał mnie znowu na właściwy kurs. Poszukiwane Wyspy Szczęśliwości: trzeźwość i pogoda ducha, ku którym kierowała mnie pokładowa „busola”, leżały ukryte we mnie. Dziś każdego dnia odkrywam je we własnym wnętrzu.
 Czy wsłuchuję się w siebie, by bolesne sygnały korygowały mój „kurs na trzeźwość”, a może zagłuszam je nowymi formami haju? Czy jestem wdzięczny Bogu za to, że wbudował we mnie tak czułą busolę?
 Modlę się, abym słyszał, co mówi mi mój dyskomfort. Modlę się, abym właściwie reagował na wskazania tej czułej „busoli”. Modlę się, abym odkrył w sobie upragnione Wyspy Szczęścia.
 Tu i teraz: Pełnię wachtę na wspólnej szalupie ratunkowej SLAA. Wsłuchuję się, co mówią mi moje cierpienia i reaguję na sygnały tej „busoli”. Trzymam tzw. kurs na trzeźwość, by dotrzeć do Wysp Szczęśliwości.
