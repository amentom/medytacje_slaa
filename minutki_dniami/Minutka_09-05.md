05 września

Prawdziwe słuchanie - całkowite skupienie się na mówiącym zawsze świadczy o miłości. (M. Scott Peck)
 Człowiek, który dźwiga tajemnice, musi unikać poufałości. Lecz jeśli trafi on w bezpieczne, akceptujące go otoczenie - w krąg słuchania i dzielenia się sercem - i jeśli będzie wytrwale do tego kręgu powracać, otworzy się i zacznie mówić. Jeśli nie spotka się wtedy z intruzywnym dociekaniem ani z dystansem, a jego sekrety przyjmowane będą z szacunkiem, bez emocjonalnego tumultu - nie tyle z wyrazami wylewnej sympatii, ile w głębokiej ciszy, skupieniu i może tylko z westchnieniem od czasu do czasu świadczącym, że wszystko co mówi jest tu rozumiane i znane - jeśli więc otuli go ciepła atmosfera troski i bezpieczeństwa, zacznie on odkrywać i wypowiadać tajemnice, które go nie raz zadziwią i nie raz przerażą. W SLAA dusza nasza zmienia się w przeźroczysty strumień, który - wypływając z głębin przeszłości - wypłukuje i niesie mroczne tajemnice ku oczyszczającemu światłu.
 Czy współtworzę w SLAA bezpieczną atmosferę słuchania, a może nadal rządzi mną dociekliwość, ocena, zaprzeczanie lub dystans? Czy jestem wdzięczna, że słuchanie i mówienie sercem oczyszcza moje intruzywne „ja”?
 Modlę się, abym stawała się jak strumień, który niesie mroczne tajemnice ku światłu. Modlę się, abym słuchając bez dociekania, ocen i chęci ingerencji, dawała miłość. Modlę się, abyś Ty, Siło Wyższa, leczyła mnie w bezpiecznym kręgu SLAA.
 Tu i teraz: Słuchając sercem, staję się jak strumień, który niesie mroczne tajemnice ku światłu. Gdy docieram do faktów, w które trudno mi uwierzyć, zanurzam je w miłości słuchania obecnej w SLAA.
