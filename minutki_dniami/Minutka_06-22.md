
# 22 czerwca

> Największa łaska polega na tym, że stajemy się gotowi ją przyjąć. (anonim)

Nie każdy, kto ma problem z uzależnieniem od seksu i miłości, rzeczywiście chce go rozwiązać. SLAA jest dla nas bezsprzecznie łaską, ale też pierwszą łaską jaką musieliśmy w sobie odnaleźć była gotowość, by chcieć ją przyjąć. Iluż z nas buntowało się przeciw temu! Ileż rozkoszy i złudzeń chcieliśmy zachować! Z iloma wadami się nie rozstawać! Jednak Łaska Najwyższa nie chce rywalizować i przepychać się z naszymi chciejstwami, czeka cicho, aż zdecydujemy się wszystkie je porzucić. Wielu ludzi uzależnionych od seksu i od miłości nie zdobywa się nigdy na takie wyrzeczenie. W innych, gotowość przyjęcia rozwiązania, jakie proponuje SLAA, wytapia się długo w cierpieniach choroby i modlitwie. Są też wśród nas i tacy, którzy odkrywszy w sobie ten problem, od razu decydują się skapitulować. Zawsze jednak, aby móc przyjąć łaskę najwyższą - aby uchwycić się ratującej życie liny SLAA - musimy mieć wolne ręce: musimy wypuścić z nich wszystko, co do tej pory trzymaliśmy.

- Czy puszczam wszystko, czego się do tej pory trzymałem, a może wciąż próbuję zachować jakieś dawne gratyfikacje i wady?
- Czy jestem wdzięczny, że aby uchwycić ratującą życie linę SLAA muszę najpierw uwolnić moje ręce?

- Modlę się, abym posiadł największą łaskę: zdolność jej przyjęcia.
- Modlę się, abym rozszerzał moje pragnienie trzeźwości.
- Modlę się, abym wypuszczał z rąk wszystko, co nie prowadzi do Ciebie, Boże.

Tu i teraz: Porzucam dawne gratyfikacje i wady i buduję nowe więzi. Staję się gotów przyjąć łaskę pełnego wyzwolenia - gotów oddać wszystko za wszystko. Interesuje mnie wyłącznie najwyższa wygrana: przebudzenie duchowe i trzeźwość.
