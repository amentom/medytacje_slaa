
# 19 września

> Mówienie prawdy wydobywa z rzeczywistości jej leczące siły. (Rudolf Steiner)

Ilekroć coś wypowiadam, buduję - z włożonej w przekaz energii - obraz mentalny, który odtąd zaczyna żyć własnym życiem. Gdy mówię prawdę, wytwarzam obraz, który pasuje do rzeczywistości. Ponieważ on ją wzmacnia, a ona go sobą potwierdza, wydobywa on z niej uzdrawiające siły. W ten sposób wypowiadana prawda wraca do mnie jako lek i afirmacja ze strony świata. Ilekroć jednak kłamię, fałszywy obraz, jaki wtedy wytwarzam, nigdzie nie pasuje i niczego nie potwierdza. Ponieważ kłóci się on z rzeczywistością błąka się i zewsząd odtrącany, nigdzie nie może znaleźć sobie miejsca. Staje się więc toksyczny i wraca do mnie jak spóźnione echo. Dopóki go nie unicestwię, będzie mnie zatruwał i niszczył, choć na początku trudno mi będzie to dostrzec. SLAA daje mi szansę sprostowania wszystkich kłamstw, jakimi posługiwałam się w mojej chorobie. Dzisiaj leczy mnie wypowiadana i słyszana na mityngach prawda. Dzisiaj mam świadomość wagi wypowiadanych słów. Dzisiaj do mnie należy wybór: prawda czy kłamstwo, światło czy ciemność, zagłada czy ocalenie, życie czy śmierć.

- Czy wybieram prawdę, jakkolwiek byłaby dla mnie przykra, a może wciąż ignoruję skutki zaprzeczania?
- Czy jestem wdzięczna, że wszystko co wydzielam, powraca do mnie jak echo?

- Modlę się, abym szła ścieżką prawdy w SLAA.
- Modlę się, abym była świadoma skutków wszystkiego, co wydzielam z siebie.
- Modlę się, aby słowa wyznawanej przeze mnie prawdy przywoływały Twoje uzdrawiające siły, Siło Wyższa.

Tu i teraz: Staję po stronie bezwzględnej uczciwości. Słuchając prawdy innych SLA, nabieram odwagi, by odkryć przed nimi własną. Wypowiadam ją, by wydobyć z rzeczywistości jej uzdrawiające siły.
