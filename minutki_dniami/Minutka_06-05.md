
# 5 czerwca

> Droga do wolności wiedzie przez pokorę. (anonim)

Wolność to uczenie się pokory. Osiągamy ją, gdy impulsy do działania czerpiemy z tego, co trzeźwe i dobre. Jeśli sprzeciwiamy się duchowym, odwiecznym prawom, muszą nas one pokonać. Nie możemy przeprowadzić własnej woli, gdyż forsując ją, tracimy wolność: stajemy się niewolnikami własnego egoizmu, pychy i autodestrukcji. Program SLAA polega na kapitulacji. Uczymy się jej na każdym kroku poprzez rezygnację z samowoli. Uznajemy swoją bezsilność wobec seksu i miłości i oddajemy się w opiekę Bogu. Bądź wola Twoja, a nie moja, Panie - mówimy i nie czekamy bezczynnie. Wola Boga nie spełni się sama. To my mamy ją spełniać - w sobie i we własnym życiu. To my mamy stawiać w sercu tamę egoizmowi i uzależnionym zachowaniom. To my mamy oczyszczać się z żądz, kłamstwa i wad, a przyjmować w ich miejsce łaskę. Tylko działając zgodnie z wolą Boga możemy się uratować. Dziś prosimy Go, aby wolność oznaczała dla nas, że nie umiemy już postąpić na swoją szkodę.

- Czy, kapitulując wobec uzależnienia szukam woli Boga w moim życiu, a może nadal forsuję własne pomysły na zdrowienie?
- Czy jestem wdzięczny, że wola Boga nie spełnia się sama - że mam jej z pokorą pomagać?

- Modlę się, abym odnalazł klucz do wolności: prawdziwą pokorę.
- Modlę się, abym impulsów do działania szukał w tym, co wieczne i dobre.
- Modlę się, abym spełniał Twoją wolę, Boże - w sobie i w moim życiu.

Tu i teraz: Z pokorą staję w prawdzie o mojej bezsilności i rezygnuję z własnych pomysłów na wyzdrowienie. Szukam woli Boga w moim życiu i pomagam jej się wypełniać poprzez program SLAA.
  
