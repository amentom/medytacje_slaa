24 stycznia

Nie ma bólu bardziej śmiertelnego niż staranie, by być sobą.
(Jewgienij Winokurow)
 Odstawienie to dla mnie niepowtarzalny i bezcenny, choć jednocześnie bardzo trudny dar. Zostawiam tożsamość osoby uzależnionej i odkrywam moje najgłębsze „ja” - rodzę się do wyzwolonego i przebudzonego życia. Odstawienie przypomina doświadczanie umierania. Przetacza się przeze mnie lawina przeszłości i trudnych dla mnie uczuć. Dziś, aby ocaleć i odzyskać pełnię, mam odwagę spotkać siebie i zaakceptować swój prawdziwy obraz. Chwytam linę SLAA i trwam pomimo szalejącego huraganu. Zakotwiczając się we Wspólnocie żyję w abstynencji i w moim nowo narodzonym, tak podatnym na zranienie „ja”. Nie ma większego bólu niż to staranie, by otworzyć się na prawdziwego siebie i dać sobie prawo, aby w taki sposób być wśród ludzi. Ale też nie ma większej nagrody.
 Czy odstawiam dawną tożsamość i rodzę się na nowo, a może, by odsunąć cierpienie, nadal uciekam przed prawdą o sobie? Czy czuję wdzięczność do siebie, SLAA i Boga - za ból przemiany, który w dalszej perspektywie wynagradza?
 Modlę się, aby dzisiejsze męki odstawienia przyniosły mi dobre owoce jutro. Modlę się, aby mieć odwagę poznać i przyjąć prawdziwą siebie. Modlę się, aby móc przetrwać każdą lawinę, która chce mnie porwać.
 Tu i teraz: Godzę się odstawić tożsamość płynącą z uzależnienia: oddać moje nałogowe gratyfikacje, złudzenia, wady i całą dawną naturę. W SLAA przyjmuję największą nagrodę: moje prawdziwe i trzeźwe „ja” i godzę się na moje cierpienie, zamiast, jak dawniej, przed nim uciekać. Zdrowiejąc, chcę nieść nadzieję dla tych, których spotykam na swojej drodze.
