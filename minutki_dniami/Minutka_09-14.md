14 września

Nie możesz popełnić błędu, jeśli jesteś posłuszny woli Boga. (Matka Teresa z Kalkuty)
 Od kiedy zaczęliśmy przychodzić do SLAA i zdrowieć, wiele razy zdarzało się, że jakieś wewnętrzne impulsy - pozornie bez logiki i uzasadnienia - kazały nam chwytać za telefon, pisać list, gdzieś iść nagle lub właśnie zostać w domu, zmieniać trasę czy ustalone plany! W ten tajemniczy sposób docierała do nas Boża pomoc, opieka i wglądy - lub okazywało się, że mieliśmy właśnie komuś dopomóc, co również nas umacniało. Dzielenie się na bieżąco tymi odkryciami upewnia nas, że jesteśmy w każdej chwili prowadzeni przez niewidzialną, dobrą Moc, na której możemy polegać. Pokusy, zagrożenia, ani przykrości nie pochodzą bowiem od miłującej Siły Wyższej - one po prostu są wpisane w życie - a Bóg trwa przy nas wśród nich, chroni i uczy wyborów. Dzisiaj, gdy z pokorą godzimy się na tę opiekę, nie możemy już popełnić błędu.
 Czy dzięki intuicjom pozwalam Sile Wyższej prowadzić się przez labirynt zdarzeń, a może dalej idę sam i decyduję jak chcę? Czy jestem wdzięczny, że gdy jestem posłuszny woli Boga, nie mogę już popełnić błędu?
 Modlę się, abym dzięki intuicjom pozwał Sile Wyższej prowadzić się przez labirynt zdarzeń. Modlę się, abym był dziś posłuszny Twojej woli, Boże. Modlę się, abym z pokorą godził się na Twoją pomoc, Panie.
 Tu i teraz: Z pokorą godzę się, by Siła Wyższa prowadziła mnie przez labitynt zdarzeń. Chcę odkryć, jaki kolejny prezent przysyła mi przez nie. Posłusznie poddaję się sugestiom programu SLAA.
