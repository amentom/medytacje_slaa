21 lutego

Kto krąży jako oszczerca, wyjawia poufną rozmowę, lecz kto jest wiernego ducha, zakrywa sprawę. (Księga Przysłów 11,13)
 Fundamentalną zasadą w SLAA jest anonimowość. Pilnuję się szczególnie, gdyż mój problem obłożony jest szczególnie silnym piętnem. Zachowuję anonimowość nie tylko na zewnątrz, ale też wewnątrz Wspólnoty. Nie chodzi o to, bym nie ujawniał swych danych gdy poznaję się bliżej, ale bym nie rozgłaszał po imieniu, kto i dla kogo co zrobił, ani od kogo otrzymał pomoc. Gdy wywołuję na mityngu kogoś po imieniu sugerując, że bardzo mi pomógł, buduję tej osobie „pomnik” nie pytając, czy tego chce. Stawiam ją na świeczniku i namaszczam autorytetem, choć sam przecież nie chcę by ktoś rozgłaszał moje „zasługi.” Podobnie unikam na mityngach wywoływania po imieniu swego Boga. Pozwalam Jemu w SLAA także pozostać anonimowym. Boże dzieło uzdrowienie każdego z nas - najlepiej widać, gdy nie chowam się za imionami innych. Słowami: „przyjaciel z SLAA”, sponsor, „Siła Wyższa” lub „Bóg” najlepiej przysługuję się do budowania pokory.
 Czy trzymam się zasad anonimowości, a może rządzi mną jeszcze pokusa promowania cudzych lub własnych dokonań? Czy jestem wdzięczny za wymóg dyskrecji, który redukuje moje ego?
 Modlę się, aby nie zabierać innym nagrody „nagradzając” ich rozgłosem. Modlę się, aby nie zasłaniać się imionami Boga, lecz dyskretnie ukazywać moją duchową przemianę. Modlę się, abym uczył się cichości i skromności od Ciebie, mój Panie.
 Tu i teraz: Pozwalam anonimowo przemawiać mojej trzeźwości zamiast promować moich dobroczyńców lub Boga. Pielęgnuję wiernego ducha dyskrecji, który kiedy trzeba potrafi zakryć sprawę.
