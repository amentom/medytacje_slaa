
# Modlitwa o pogodę ducha

Boże, użycz mi:
pogody ducha - abym godził się z tym, czego nie mogę zmienić,
odwagi - abym zmieniał to, co mogę zmienić 
i 
mądrości - abym odróżniał jedno od drugiego.

Dziękuję Ci, Panie,
- za to,co mi dałeś,
- za to,co mi zabrałeś,
- i za to, czego mi oszczędziłeś.
(i za to, co mi zostawiłeś?)

Przychodź, by spełniał się w Tobie CUD

Prosiłem Cię, Boże, o moc do odnoszenia zwycięstw, a dałeś mi bezsilność, bym szukał pomocy.
Prosiłem Cię o zdrowie, bym mógł dokonać wielkich czynów, a dałeś mi chorobę, bym z pokorą robił rzeczy niedoceniane.
Prosiłem o bogactwo, abym pławił się w sukcesach, a dałeś mi życie skromne, bym stał się rozumny i cichy.
Prosiłem o władzę, żeby mnie doceniano, a dałeś mi niemoc, abym stale czuł głód Ciebie, Panie.
Prosiłem o idealną partnerkę, bym nie czuł się sam i odrzucony, a dałeś mi serce zdolne kochać wszystkich ludzi.
Prosiłem Cię o rozkosze i radość używania uciech, a dałeś mi szczęście zdolne cieszyć się bólem.
Nic nie dostałem, o co prosiłem Cię z mojej własnej woli, a dałeś mi wszystko, czego naprawdę było mi trzeba.
Bądź dziś uwielbiony za Twoją miłość i przedziwne ścieżki.
Niech w każdej minucie spełnia się Twoja wola, Panie.

Na koniec chcę podzielić się z wami jeszcze jedną tajemnicą o tym, jaki naprawdę jestem. Ponieważ dzieci są prostolinijne i szczere, chętnie czytuję książki dla dzieci. W jednej z nich, O Pluszowym Króliczku Margery Williams, znalazłem passus o byciu sobą, który - jak sądzę - świetnie obrazuje, dlaczego mityngi SLAA działają, jeśli chodzi o moje poczucie prawdziwości.

Na początku opowieści mały Pluszowy Króliczek pyta inną zabawkę, mądrego, starego Konia Ze Skóry: - Co znaczy PRAWDZIWY? Czy to znaczy, że masz wsobie mechanizm, który warczy, i wystający kluczyk? - Nie chodzi o to, jak jesteś zrobiony - odrzekł Koń Ze Skóry. - PRAWDZIWOŚĆ to coś, co ci się przydarza. Kiedy twoje dziecko kocha cię, i kocha cię nie po to, by móc się tobą pobawić, ale kocha cię stale i bezinteresownie, wtedy stajesz się prawdziwy. - Czy to boli? - Czasami - odparł Koń Ze Skóry, gdyż zawsze mówił prawdę. - Kiedy jesteś prawdziwy, nie przeszkadza ci, że to boli. - Czy to się dzieje za jednym zamachem, tak jak nakręcanie? - dopytywał się dalej Pluszowy Króliczek - Czy po troszeczku? - Nie, to nie dzieje się za jednym zamachem odpowiedział Koń Ze Skóry. - Trzeba się stać. To wymaga dużo czasu. Dlatego rzadko udaje się tym, którzy łatwo się tłuką, albo mają ostre kanty, albo na których trzeba szczególnie uważać. Na ogół, zanim staniesz się Prawdziwy, będziesz miał już zgłaskaną większość sierści, oczy ci odpadną, łapki się obluzują i w ogóle złachmaniejesz. Ale to nie ma znaczenia, bo kiedy jesteś Prawdziwy, nie możesz już być brzydki, chyba że dla tych, którzy niczego nie pojmują.

## Desiderata

Krocz spokojnie wśród zgiełku i pośpiechu; pamiętaj, jaki pokój może być w ciszy. Tak dalece, jak to możliwe, nie wyrzekając się siebie, bądź w dobrych stosunkach z innymi ludźmi. Prawdę swą głoś spokojnie i jasno. Słuchaj też tego, co mówią inni, nawet głupcy i ignoranci, oni też mają swą opowieść. Unikaj ludzi hałaśliwych i agresywnych, gdyż tacy są udręką ducha. Jeśli porównujesz się z innymi, możesz stać się próżny lub gorzkniały, albowiem zawsze będą lepsi i gorsi od Ciebie. Ciesz się zarówno swymi osiągnięciami jak i planami. Wykonuj z sercem swą pracę, jakakolwiek by była skromna; jest ona trwałą wartością w zmiennych kolejach losu. Zachowuj ostrożność w swych przedsięwzięciach, świat bowiem pełen jest oszustwa. Lecz niech Ci to nie przesłania prawdziwej cnoty; wielu ludzi dąży do wzniosłych ideałów i życie wszędzie pełne jest heroizmu. Bądź sobą - a zwłaszcza nie zwalczaj uczuć. Nie bądź cyniczny wobec miłości, albowiem w obliczu wszelkiej oschłości i rozczarowań jest ona wieczna jak trawa. Przyjmuj pogodnie to, co lata niosą, bez goryczy wyrzekając się przymiotów młodości. Rozwijaj siłę ducha, by w nagłym nieszczęściu mogła być tarczą dla Ciebie. Lecz nie dręcz się tworami wyobraźni: wiele obaw rodzi się ze znużenia i samotności. Obok zdrowej dyscypliny bądź łagodny dla siebie. Jesteś dzieckiem wszechświata, nie mniej niż gwiazdy i drzewa; masz prawo być tutaj i czy to jest dla Ciebie jasne, czy nie, nie wątp, że wszechświat jest taki, jaki być powinien. Tak więc bądź w pokoju z Bogiem, cokolwiek myślisz o Jego istnieniu, czymkolwiek się zajmujesz i jakiekolwiek są Twe pragnienia. W zgiełku ulicznym, w zamęcie życia, zachowuj pokój ze swą duszą. Z całym swym zakłamaniem, znojem i rozwianymi marzeniami, ciągle jeszcze ten świat jest piękny. Bądź uważny. Staraj się być szczęśliwy. (Tekst znaleziony w starym kościele św. Pawła, w Baltimore, w 1692 roku.)
