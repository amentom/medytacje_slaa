
# 27 czerwca

> Pokuta, to nic innego jak serce czyste, które oderwało się od wszystkiego i całe się wzniosło ku Bogu. (mistrz Eckhart)

Kto z nas miał przyjemne skojarzenia ze słowem pokuta? Jeśli w ogóle nad tym rozmyślaliśmy, pokuta jawiła się nam jako słony rachunek za niecne uciechy - jako rodzaj umartwienia lub kary, której żąda jakaś karząca moc za przebaczenie i przychylność. Ponieważ czuliśmy się niewypłacalni, staraliśmy się trzymać jak najdalej od takiego boga: komornika i prześladowcy. Od kiedy jednak, dzięki zdrowieniu w SLAA, słabną w nas lęki, a rośnie zaufanie, wkracza w nasze życie miłująca Siła Wyższa. Uczymy się obcować z Nią jak z dobrą matką - rozmawiać z Nią, zwierzać się Jej, tulić się do Niej. Nie spadają nam na głowę gromy, lecz jak balsam wlewa się w nas ukojenie i pokój. Uczymy się wybaczać samemu sobie. Znika poczucie winy, niegodności i wstydu, a w chwilach ciszy, gdy odrywamy się od wszystkiego, by zatopić się w Bożej miłości, nasze serce otula nieznana dotąd błogość i radość. Oto prawdziwe oblicze pokuty.

- Czy wybaczam sobie i wznoszę serce do miłującej Siły Wyższej, a może uciekam przed Nią i chłoszczę się obrachunkiem moralnym?
- Czy jestem wdzięczny, że zasługami czy umartwianiem się niczego u Boga nie mogę kupić?

- Modlę się, aby moja pokuta nie była chłostą lecz wybaczaniem sobie.
- Modlę się, abym z Twojego obrazu, Boże, usuwał wszystko, co nie jest miłością.
- Modlę się, abym w chwilach ciszy odrywał serce od wszystkiego i wznosił je do Ciebie, Panie.

Tu i teraz: W chwilach ciszy odrywam się od wszystkiego i wznoszę serce ku Bogu. Z Jego strony nie muszę bać się niczego, a z mojej - tylko tego, bym znowu przed Nim nie uciekł.
