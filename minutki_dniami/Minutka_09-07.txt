07 września

Moja prawdziwa tożsamość
kryje się w Bożym wezwaniu mnie do wyzwolenia oraz w odpowiedzi, jaką do Niego skieruję.
(Thomas Merton)
 Siła Wyższa zbliża się do ludzi różnymi drogami. Do nas, uzależnionych, najbardziej zbliża się poprzez SLAA. Na mityngach otrzymujemy od Siły Wyższej propozycję, by wspólnie dążyć do wyzwolenia z nałogów i odradzać się poprzez duchowe przebudzenie. Nasza prawdziwa tożsamość kryje się w tym, co dziś - mając Wspólnotę, siebie i program do dyspozycji - zdecydujemy robić ze swoim problemem. Siła Wyższa oczekuje od nas nie jakichś rytuałów czy praktyk religijnych, lecz konkretnych działań: stosowania w życiu Dwunastu Kroków i Dwunastu Tradycji. To najlepsza odpowiedź jaką każdy z nas - na swój sposób - może do Niej skierować. Wtedy i religia ożywa. Siła Wyższa, ponieważ jest doskonała, nie jest współuzależniona. Nie zrobi więc za nas niczego, co możemy - i powinniśmy - zrobić sami, ale błogosławi naszemu wysiłkowi na tej drodze. Gdy odpowiadamy na Jej wezwanie, pomaga nam odnaleźć pełną godności tożsamość i gwarantuje uzdrowienie.
 Czy odpowiadając na wezwanie Siły Wyższej, odkrywam moją prawdziwą tożsamość, a może czekam, aż problem sam zniknie? Czy jestem wdzięczna za zaproszenie Siły Wyższej i za moją twierdzącą odpowiedź?
 Modlę się, abym każdym działaniem mówiła Ci, Siło Wyższa, moje TAK. Modlę się, abym poprzez Wspólnotę i program korzystała z każdej Twojej pomocy. Modlę się, abyś mi błogosławiła na mojej drodze do Ciebie.
 Tu i teraz: Na drodze SLAA odnajduję drogowskazy Siły Wyższej i mówię Jej nieustające: TAK. Opierając moją tożsamość na odkryciu: tak, jestem uzależniona, odpowiadam na Jej wezwanie do ocalenia.
