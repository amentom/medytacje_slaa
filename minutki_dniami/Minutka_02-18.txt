18 lutego

Nasze systemy obronne przynoszą nam dokładnie to, przed czym miały nas chronić. (Lee Jampolsky)
 Ileż to razy, broniąc się przed ostateczną kapitulacją, starałem się kontrolować swoje uzależnienie! „Stały” związek miał mnie uleczyć z jednorazówek, prostytutek lub samogwałtu; tymczasem pchał mnie do regulowania napięć przez masturbację, zdrady i pornografię. Seks bez zobowiązań i tzw. anonimowe kontakty, zamiast wyratować mnie ze współuzależnienia, kończyły się nowym związkiem bądź totalną izolacją. Anoreksja, która miała położyć kres moim chorym poczynaniom, wiodła do tym ostrzejszego ciągu, po którym ponownie lądowałem w samotności. Kontrola dawała mi co najwyżej zmianę partnera lub wzorca na taki, który niósł jeszcze większą intensywność i haj. Starałem się przerzucać skutki moich zachowań, związków i nieodpowiedzialności na innych, co tylko kumulowało konsekwencje. Broniłem się też zaciekle przed ujrzeniem swojego problemu, przyjściem do SLAA i kapitulacją - jednak wszystkie barykady dawały dokładnie to, przed czym miały mnie chronić. Im bardziej wierzgam przeciw łasce wyzdrowienia, tym bardziej jest to znak, że właśnie puka ona do moich drzwi.
 Czy kapituluję bezwarunkowo, a może wciąż wierzgam przeciw łasce uzdrowienia? Czy czuję wdzięczność, że moje barykady dają mi dokładnie to, przed czym miały mnie chronić?
 Modlę się, aby runęły moje systemy obronne. Modlę się, abym nie wierzgał przeciw Twojej łasce, Panie, lecz otwierał jej drzwi.
 Tu i teraz: Przestaję wierzgać przeciw Bożej łasce i otwieram jej drzwi. Razem z innymi w SLAA demontuję moje barykady i wzorce.
