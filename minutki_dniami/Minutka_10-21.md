
# 21 października

> Człowiek powinien być jak naczynie, które chętnie przyjmuje w siebie to, co wlewa jego Właściciel. (Opowieści chasydów)

Otwierając się - słuchając i dzieląc się sobą w SLAA - zdejmujemy pokrywę milczenia i zaprzeczeń. Wtedy brudy choroby wylewają się z nas gwałtownie, często wraz ze strumieniami łez. Następnie, sięgając nadal po pomoc SLAA, doczyszczamy nasze „naczynie” z resztek uzależnienia, gdyż - jak powiadają - łyżka dziegciu psuje beczkę miodu. Pilnujemy też na bieżąco, by z powrotem nie obrastać pożądliwością i chorymi zachowaniami. Oczyszczeni z uzależnienia, stajemy w pustce, czekając z pokorą aż napełni nas uzdrawiająca Moc, której się teraz zawierzamy. Pełni obaw co do wyniku, godzimy się jednak, by nasza prawowita Właścicielka - Siła Wyższa jakkolwiek Ją pojmujemy - wlewała w nas swoje łaski według Jej woli, miary i czasu. Często, nieprzywykli do przyjmowania dobra, musimy pomagać sobie modlitwą: Siło Wyższa, dopomóż mi chcieć tego, co Ty chcesz mi dać - abym Cię z radością przyjmowała.

- Czy pozwalam Sile Wyższej, by napełniała mnie swoją mocą i łaskami, a może dalej unikam Jej z obawy, że mnie potępi lub wystawi słony rachunek?
- Czy jestem wdzięczna, że Siłę Wyższą mogę odnaleźć tylko w tych miejscach, gdzie tracę w sobie uzależnienie?

- Modlę się, abym zdejmując pokrywę milczenia i zaprzeczeń oczyszczała się z uzależnienia.
- Modlę się, abym chciała wszystkiego, czym Ty chcesz mnie napełnić, Siło Wyższa.
- Modlę się, abym była jak naczynie, przez które przelewają się Twoje łaski, Siło Wyższa.

Tu i teraz: Systematycznie i cierpliwie oczyszczam się z choroby. Z pokorą trwam w pustce, aż Siła Wyższa zapełni naczynie mojego serca swoimi darami. Tylko w Niej mogę znaleźć właściwą odpowiedź.
