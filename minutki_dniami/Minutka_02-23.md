23 lutego

Człowiek poszukuje siebie przez innych ludzi.
 Tylko pukając do cudzych drzwi, możesz znaleźć swój własny dom.
(Osho)
 Niesienie posłania tym, którzy wciąż cierpią wskutek seksualnej i miłosnej obsesji, to dla nas pragnienie serca. Płynie z potrzeby szukania osób dotkniętych tym samym nieszczęściem. Przez nie odnajdujemy siebie i zachowujemy trzeźwość. Niesienie posłania przypomina pukanie do cudzych drzwi. Dobrze jest, gdy idea otworzenia komuś oczu nie oślepia nas i zachowujemy takt. Nie wyważamy zamków, jeśli nam nie otworzono; nikt nie musi nam otworzyć. To cudza posiadłość i nie możemy się w niej panoszyć. Opowiadamy swoją historię, nie starając się innym niczego nią udowodnić w ich życiu. Wnioski to ich zadanie. Wiemy, że nieraz jeszcze będziemy otwierać się przed uzależnionymi osobami bez widocznego rezultatu. Bywa, że nasza prawda rozbija się jak groch o ścianę, albo ich zapał wznieca się szybko i zaraz gaśnie. Staramy się jednak, by rozczarowania nie przesłaniały nam faktu, że szukając drogi do umysłu i serca innego erotomana za każdym razem odnajdujemy własny dom umacniamy własną trzeźwość.
 Czy szukam osób cierpiących wskutek erotomanii i otwieram się przed nimi, a może usiłuję otwierać je? Czy jestem wdzięczny, że tylko dzięki bezinteresownej pracy z innymi znajduję mój dom: własną trzeźwość?
 Modlę się, abym niestrudzenie szukał innych cierpiących osób i otwierał się przed innymi. Modlę się, aby i nie gasł mój zapał i abym umiał znosić rozczarowania. Modlę się, abym siejąc ziarna prawdy o erotomanii, cud pozostawiał Tobie, Boże.
Tu i teraz: Otwieranie się - opowiadanie mojej historii osobistej - to pukanie do cudzych drzwi. Otwieranie kogoś - to wyważanie ich siłą. Tylko delikatnie pukając do innych, znajduję własny dom.
