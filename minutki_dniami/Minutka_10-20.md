20 październik

a
Otwórz usta twojej sprawie, a Bóg napełni je dobrami.
(abba Pojmen)
 Niewiele uzyskalibyśmy w SLAA bez otwierania ust. Trudno bowiem dzielić się nie mówiąc słowa. Podlegając wewnętrznemu naporowi, by pozbyć się balastu choroby, staramy się uwalniać nasze tajemnice i wyrażać wolę gruntownej przemiany. Właśnie owe najbardziej osobiste wypowiedzi, czynione w bezpiecznym otoczeniu i zrozumieniu Wspólnoty, pozwalają Bogu wkraplać w nasze serca Jego uzdrawiającą łaskę. Nieraz czujemy się jak pisklę, które dopiero się wykluło, szeroko otwiera dziobek i woła. Wtedy rodzice przylatują i karmią je. Nie milczy ono, ani nie sili się na śpiew dorosłego ptaka prosi tylko o to, co jest mu potrzebne. To warunek jego przeżycia i wzrostu. Nie opuszcza też gniazda, próbując przedwczesnego lotu, a rodzice chronią je i ogrzewają. Trwa więc nieporadne tam, gdzie przyszło na świat i dopomina się, a konieczna reszta zostaje mu dodana z czasem. Tak samo i my, wracając stale na mityngi, trwamy w SLAA, ucząc się otwierać usta w każdej naszej sprawie. Bóg nie może nie odpowiedzieć.
 Czy, otwieram usta w każdej mojej sprawie, a może myślę, że cud sam się dokona? Czy jestem wdzięczny, że dostaję tyle siły, ile mówię o mojej bezsilności?
 Modlę się, abym otwierał usta w każdej mojej sprawie. Modlę się, abym - robiąc Ci w ten sposób wejście, Panie - jadł pokarm, którym mnie karmisz. Modlę się, abym nie wierzgał i nie wypadł z gniazda SLAA, w którym mnie wychowujesz, mój Boże.
 Tu i teraz: Pisklę ma głos, którym wyzywa rodzica. Ptak ma śpiew, którym sławi stworzenie. Ja mam mowę, której używam w mojej sprawie: otwieram usta by prosić o pomoc; dzielić się sobą, wyrażać wdzięczność i nieść posłanie SLAA.
