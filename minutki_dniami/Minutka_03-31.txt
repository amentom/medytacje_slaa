31 marca

Radość jest czymś całkowicie różnym od przyjemności; tam, gdzie szukamy przyjemności, musi pojawić się i ból. (Jiddu Krishnamurti)
 Nasze szczęście nie składa się z przyjemności; leży ono we wspólnym uwalnianiu cierpień. Któż jednak szuka bólu? Kiedyś radością dla nas był „raj” zakochania i seksualnych przyjemności. Innej uciechy ani nie znaliśmy, ani nie szukaliśmy. Jednak pogoń za tym hajem, unikanie odpowiedzialności za siebie i uciekanie od naszych prawdziwych uczuć zaczęło przynosić nam rosnące cierpienia, a te przywiodły nas w końcu do SLAA. Tutaj, przyjmując odstawienie „z otwartą przyłbicą,” uwalniamy ciążące tajemnice z całego życia. Znajdujemy w sobie zgodę na przeżywanie wstydu, poczucia winy i żalu i dzielimy się tymi uczuciami. Choroba, wylewając się z nas, robi miejsce prawdziwej radości i ukojeniu. Zachowując trzeźwość, nie miotamy się więcej, pełni buntu i lęków, od jednego do drugiego znieczulenia. Po morzu wylewanych łez żeglujemy ku Wyspom Szczęścia. Znajdujemy je w sobie - są w nas i zawsze tam były. Są naszą podróżą do nich. Prawdziwa radość to trud - i ból - ich odkrywania.
 Czy godzę się, że autentyczna radość jest we mnie sprzężona z uwalnianiem bólu, a może nadal próbuję oddzielić ją od niego? Czy jestem wdzięczny za tę przedziwną drogę do szczęścia?
Modlę się, abym godził się na ból konieczny w zdrowieniu. Modlę się, abym, dzieląc się cierpieniami w SLAA, znajdował radość. Modlę się, abym czuł wspólnie z innymi SLAA i był dla nich wsparciem tak, jak Ty mnie wspierasz przez nich, mój Boże.
 Tu i teraz: Godzę się na bóle odstawienia i zdrowienie w SLAA. Przestaję gonić za przyjemnościami i odkrywam siebie. Przyjmuję nowe radości, na które naprowadza mnie Siła Wyższa.
