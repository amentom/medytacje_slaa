16 lipca

Nieszczęście zmusza do uznania za rzeczywiste tego, co uważa się za niemożliwe. (Simone Weil)
 W sytuacji, gdy zagrożone staje się zdrowie i życie człowieka, zmienia się jego myślenie i budzą się niespotykane możliwości. Tylko wtedy jestem skłonny uznać za rzeczywiste to, co świat uważa za niemożliwe. Dla mnie, wpędzonego w nieszczęście przez uzależnienie, nadzieję daje już sama informacja, że jest ratunek. Nie dowierzając, trafiam jednak do SLAA gdzie zaczyna mnie leczyć żywy przykład uzdrowienia. Pod tym względem Wspólnota jest dla mnie kopalnią rzeczy niemożliwych. Na mityngach zarażam się zdrowieniem. Doznane klęski pomagają mi uznać własną bezsilność, wejść w abstynencję i osiągnąć trzeźwość. Uznaję przebudzenie duchowe i pełną wewnętrzną przemianę za rzeczywistość możliwą i wartą zrealizowania. Nie był to wybór wynikający z mojej cnoty, lecz raczej krok wymuszony i w tym sensie uzależnienie od seksu i miłości okazywało się dla mnie błogosławieństwem. Dzisiaj dbam, by na powrót nie uznać za nierzeczywiste tego, co możliwe - wyzwolenia z uzależnienia poprzez całkowitą przemianę duchową.
 Czy pozwalam, by trzeźwość seksualna i uczuciowa stała się dla mnie rzeczywistością, a może uważam ją za możliwą tylko teoretycznie lub u innych? Czy dziękuję za nieszczęścia, które zmusiły mnie do właściwej decyzji?
 Modlę się, aby niemożliwe stawało się dla mnie rzeczywistością. Modlę się, abym dawne nieszczęścia zmieniał w determinację do wyjścia z choroby. Modlę się, abym spełniał w sobie to, do czego Ty dajesz mi zdolność Siło Wyższa.
 Tu i teraz: Przyjmuję obie wiadomości: „dobrą” - że jest droga wyjścia; i „złą” że ja sam muszę ją przejść. Kiedy idę z ludźmi, którzy tak samo zadecydowali, niemożliwe staje się rzeczywiste.
