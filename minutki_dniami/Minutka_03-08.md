08 marca

Wiara jest źródłem patrzenia na wszystko od strony dobra.
(x. Jan Twardowski)
 Stawiając pierwsze kroki w SLAA trudno było mi patrzeć od strony dobra. Jeśli nie miałem wiary, używałem zasady: „działaj tak, jakbym wierzył.” Pozwalało mi to spoglądać na siebie, zdarzenia i innych od strony dobra. W Bożych rękach programu dobrem stawał się fakt mojego uzależnienia. Obdarzał mnie mądrością, jaka pozwalała pomagać innym uzależnionym. Obdarzał mnie pokorą, nie pozwalając wynosić się i zachłystywać z powodu mojej przemiany. Czynił mnie zdolnym do miłości, której doświadczałem najpierw poprzez dzielenie się sobą i wzajemną empatię na mityngach. Obdarzał koniecznością chronienia własnych granic i szanowania cudzych. Uczył stałego proszenia o pomoc i okazywania słabości. Dawał mi szansę nieograniczonego wzrostu, rozpalając tęsknotę za miłującym Bogiem - za zjednoczeniem się z Nim. Stawał się ostrogą w duchowym rozwoju za pomocą Kroków SLAA. Widząc dzisiaj, jak wiele dobra Bóg wyprowadza z mojego nieszczęścia, zaczynam naprawdę wierzyć w Jego kochającą, aktywną opiekę.
 Czy staram się patrzeć na wszystko od strony dobra, lub może rozpaczam po dawnych zachowaniach i niespełnionych fantazjach? Czy jestem wdzięczny za metodę działania „tak jakbym wierzył,” która buduje wiarę?
 Modlę się, aby - działając tak jakbym wierzył - znajdować wiarę. Modlę się, aby wierząc - patrzeć na wszystko od strony dobra. Modlę się, aby mój upadek w uzależnieniu odsyłał mnie stale w stronę Twojej miłości, Boże.
 Tu i teraz: Działając „tak jakbym wierzył,” szukam we wszystkim jasnych stron. Widząc dobra, jakie Bóg wyprowadza z mojego upadku, postanawiam Mu nie przeszkadzać. Przychodzę do SLAA, by spełniał się we mnie ten cud.
