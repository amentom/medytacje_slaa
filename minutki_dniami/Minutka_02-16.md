16 lutego

Najlepszą rekomendacją jest nie oglądanie się na innych, lecz zakasanie rękawów i pełnienie swej służby. (Lao Tsy)
Nikt nam nie podarował Wspólnoty SLAA. Z nieba „spadła” tylko idea i to my, zdrowiejący na ziemi erotomani, własnymi rękami wcielamy ją w życie. Sami przygotowujemy, opłacamy i sprzątamy sale, prowadzimy nasze mityngi, służymy w grupie, organizujemy informację i punkty kontaktowe, sieć służb i biura, konferencje i zloty, rekolekcje SLAA i warsztaty, wydajemy naszą literaturę i rozprowadzamy ją, odwiedzamy więzienia i szpitale, niosąc tam nasze posłanie i nadzieję. Zawsze znajdzie się coś jeszcze do zrobienia. ... Służenie w SLAA to moja pokora i odpowiedzialność za łódź ratunkową, którą płynę. Nie oglądam się na innych, lecz sam zakasuję rękawy. Zaczynam od przygotowywania i porządków w sali, uczenia się anonimowości, wprowadzania nowicjuszy, i dalej, poprzez funkcje w grupie, kolportaż, dyżury przy telefonie, korespondencję, staję się tzw. mężem zaufania i dojrzewam do prac w zbiorowym sumieniu SLAA. Gdy to wszystko honorowo robię, nie zauważam nawet, jak doskonali się moja pokora.
 Czy zakasuję rękawy i zabieram się do pracy W SLAA, a może oglądam się na innych i przychodzę tylko na gotowe? Czy jestem wdzięczny, że pokora buduje się we mnie uczynkami służby, gdy tego nawet nie zauważam?
 Modlę się, abym brał odpowiedzialność za łódź ratunkową SLAA, która mnie ocala. Modlę się, aby wdzięczność była matką mojego pełnienia służb. Modlę się, aby ubywało mi pychy i ego, a przybywało Ciebie, Boże.
 Tu i teraz: Nie oglądam się na innych - sam zakasuję rękawy do pracy w SLAA. Nie oglądam się na siebie - przestaję obrastać w zasługi. Służąc z pokorą, przestaję ją nawet zauważać, a wtedy staje się ona dojrzała.
