16 marca

Prawdziwe przebaczenie nie wyklucza gniewu. Przeciwnie: wymaga zmierzenia się z nim.
(Alice Miller)
 Abym mogła zmierzyć się z moim gniewem, muszę wpierw poczuć ból i niesprawiedliwość jaką mi wyrządzono. Wykorzystanie, terror, zdrada, znęcanie się i poniżenie - uczucia te, nieraz całkiem zapomniane razem z dawnymi faktami, otwierają mój zaplombowany gniew. Dopiero gdy mogę oburzyć się na to, co mi zrobiono, nazwać to właściwym, nieraz mocnym słowem, nazwać oprawcę oprawcą, wypłakać się i bezpiecznie wyładować nagromadzoną furię - wtedy docieram do podskórnego oceanu smutku, który blokował moją radość i twórcze zdolności. Smutek to w istocie kojące uczucie. Gdy pozwalam, by stał się kojącym balsamem wylewanym na moje rany przez współczującego we mnie Boga, odpływają chmury nienawiści, lęku i uraz, a droga do przebaczenia staje prosta. Tego przebaczenia nie da się wymusić żadnym ludzkim ani boskim przykazaniem. Spływa ono jak łaska, gdy tylko smutek wypłucze z duszy truciznę.
Czy, aby przebaczyć, mierzę się z moim bólem i gniewem, a może uważam, że „nic mi się nie stało” i „nie ma sprawy”? Czy czuję wdzięczność, że łaska przebaczenia spływa na mnie, gdy smutek wypłucze z mojej duszy truciznę?
Modlę się, aby, nie wykluczać gniewu, lecz mierzyć się z nim. Modlę się, abym pozwalała smutkowi koić me zranienia. Modlę się, aby przebaczenie mogło spłynąć na mnie jak Twoja łaska, Boże.
Tu i teraz: Godzę się, by mój gniew, niby wulkan, wypluł truciznę skrzywdzenia, jaka we mnie zalega. Pozwalam, by smutek stawał się błogosławionym balsamem wylewanym na moje rany przez miłującego mnie Boga.
