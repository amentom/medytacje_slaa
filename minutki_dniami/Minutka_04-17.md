17 kwietnia

Mapa nie jest terytorium, które opisuje.
(Alfred Korzybski)
 Najcenniejszy skarb, jaki znajdujemy w SLAA, to uzdrawiająca moc naszych doświadczeń, którymi dzielimy się na mityngach. Działają one tylko dlatego, że są prawdziwe i wryły się w nas bardzo głęboko, odciskając i piętno choroby, i pieczęć zdrowienia. Nie udawało się nam znaleźć tej uzdrawiającej, duchowej mocy w nawet najwnikliwszych teoriach psychologicznych i analizach na temat erotomanii. Żadne informacje o tej chorobie nie mogły nas z niej uleczyć, tak jak znajomość mapy nie może postawić nas u zamierzonego celu. Musieliśmy sami, osobiście zaryzykować abstynencję i podróż ku nieznanym lądom i choć z czasem suma naszych doświadczeń i odkryć pozwoliła specjalistom wykreślić mapę erotomanii i leczenia, to o naszym wyzdrowieniu stanowią wyłącznie rzeczywiste trudy i zagrożenia wspólnie podjętej w SLAA i przebytej drogi.
 Czy, decydując się na abstynencję, sam, osobiście wyruszam w podróż jaką jest zdrowienie, a może poprzestaję na studiowaniu mapy? Czym okazuję wdzięczność SLAA za doświadczenia, które oświetlają mi drogę?
 Modlę się, abym nie uląkł się podróży wgłąb siebie. Modlę się, abym znalazł w sobie nową, odkupioną rzeczywistość, a nie jej „opis techniczny”. Modlę się, abym trwając na drodze wyzwolenia z erotomanii, Tobie się powierzał, Boże.
 Tu i teraz: Moje oczyszczone z choroby i odzyskane terytoria odkrywają mi się dopiero z osobistej perspektywy wędrowca, którego prowadzi Bóg. Dzielę się tym z towarzyszami wspólnej podróży.
