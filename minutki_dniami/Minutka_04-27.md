27 kwietnia

Oto niezawodny sposób znajdowania energii i radości: pilnować, aby się nie karać. (anonim)
 Martwić się to stawać się martwym za życia. To podświadma forma kary. Tymczasem właśnie teraz, gdy - trzeźwiejąc w pełni - w pełni oddajemy naszą wolę i życie opiece Boga, już nie musimy się martwić. Nieraz jednak bezwiednie reagujemy na każdy postęp w zdrowieniu prokurowaniem sobie porażek. Jesteśmy podatni na nie zwłaszcza w fazie uwalniania się od koszmarów dzieciństwa. Próbujemy odstraszyć się nimi od każdego bolesnego procesu. Musimy więc być czujni i - na przekór wewnętrznemu oporowi przed przemianą - pilnować, żeby niczym się nie więcej karać.
Ileż radości, energii i pogody ducha daje nam ponawiana codziennie decyzja, by unikać wszelkiej autodestrukcji! Dzisiaj nie gnębimy się więcej ani erotomanią, ani innymi nałogami, ani załamywaniem rąk nad sobą, ani krytyką, ani obelgami, ani depresją, ani ascezą, ani prowokowaniem nowych kryzysów. Czym mielibyśmy jeszcze się martwić, jeśli ufamy w uzdrawiające działanie Siły Wyższej i oddajemy Jej bez reszty naszą wolę i nasze życie?
 Czy pilnuję, by już się więcej nie karać, a może wciąż użalam się nad sobą, przewiduję kłopoty lub funduję sobie porażki? Czy jestem wdzięczny, że tyle doświadczam nagród lub kar, ile ich sam sobie wymierzam?
 Modlę się, abym - biorąc odpowiedzialność za swoje życie - nie karał się więcej. Modlę się, abym nagradzał się pokonywaniem oporu przed każdą zmianą na lepsze. Modlę się, abym Tobie, Panie, z ufnością powierzał moją wolę i życie.
 Tu i teraz: Czym miałbym się jeszcze martwić, jeśli powierzam się miłującemu Bogu? Przestaję się karać i korzystam z radości, energii i pogody ducha, którą blokowałem, ściągając na siebie kłopoty.
