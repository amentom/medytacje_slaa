01 listopad

a
Niedoskonałość to rana,
przez którą do ludzkiej duszy wchodzi Bóg. (anonim)
 Doskonalenie się miłością Boga wymaga od nas przyznania się do własnej niedoskonałości i upokorzeń. SLAA otwiera w nas te rany. Najbardziej podatni na zranienie jesteśmy bowiem nie wtedy, gdy walczymy, a gdy przyznajemy się do swojej słabości, bezsilności i wad. Nie wtedy, gdy opancerzamy się zaprzeczaniem, buntem czy obwinianiem innych, a gdy stajemy przed sobą nawzajem nadzy - odsłonięci w prawdzie i bezbronni. Nie wtedy, gdy prowadzimy podwójne, skryte erotomańskie życie, a gdy dzielimy się z innymi cierpieniem i wstydem z powodu naszych zachowań i upadków. Tylko w takim otwarciu i czuciu własnych ran stajemy się zdolni wzywać Siłę Wyższą i przyjmować Jej pomoc. Jej łaski wsączają się przez szczeliny bolesnego pękania naszej zatwardziałości, by skruszyć ją ostatecznie. Bóg wchodzi przez nasze otwarte rany, by następnie je uleczyć. Dziś poznajemy, jak jest cudownie nie być odtrąconym za nie, a kochanym właśnie przez nie.
 Czy odsłaniam moją słabość i zranienia - przed sobą, innymi i Bogiem - a może wciąż opancerzam się przed bólem i próbuję kontroli? Czy jestem wdzięczny, że Siła wyższa wchodzi do mojej duszy przez otwarte rany, by je wszystkie uleczyć?
 Modlę się, abym, mimo wstydu i upadków, nie odrzucał siebie, lecz kochał. Modlę się, abym - otwierając moje zranienia - otwierał Ci bramy duszy, Boże. Modlę się, abyś wchodził we mnie przez moją bezsilność i leczył ją, Panie.
 Tu i teraz: Otwieram Bogu drzwi moich ran. Kruszę pancerz zaprzeczeń, aby Jego lecząca miłość mogła wejść we mnie. Drzwiami bezsilności wpuszczam ją prosto do mojego serca, tak jak okno - słońce.
