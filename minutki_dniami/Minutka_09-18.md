
# 18 września

> Wszystko, co jest prawdą, obojętnie przez kogo wypowiadaną, pochodzi z ust Boga. (św. Tomasz z Akwinu)

Zdolność do mówienia prawdy jest łaską - atrybutem, którym Bóg ozdobił nasze człowieczeństwo. Uzależnienie od seksu i miłości niszczyło w nas ten dar, wkładając w nasze usta kłamstwo i sznurując nasz język przemilczeniami. Aby odzyskać utraconą godność i prawdziwość, staramy się dzisiaj - poprzez mityngi i cały program SLAA - stwarzać w sobie przyczółek dla świata wolnego od kłamstwa, nieczystości i zła. Obdarzając się wzajemnie nadzieją pełnego wyzdrowienia, dzieląc się doświadczeniem i doznawaną przemianą, stajemy się ustami Boga. Prosimy Go w naszych modlitwach, by - otwierając nam język - podsuwał nam słowa, które w danej chwili mamy do innych wypowiedzieć. Prosimy Go w naszych modlitwach, by otwierał nam ucho - byśmy w kierowanych do nas słowach innych SLAA mogli poznawać Jego głos i odczytywać Jego wolę. Prosimy Go w naszych modlitwach, abyśmy stali się „rynną”, która zbiera i dalej przekazuje Boże deszcze uzdrawiającej prawdy.

- Czy służę jako „rynna”, która zbiera i przekazuje deszcze Bożych łask, a może sam uważam się za ich źródło i dawcę?
- Czy jestem wdzięczny SLAA za przyczółek w moim sercu dla świata wolnego od kłamstwa, nieczystości i zła?

- Modlę się, aby zbierana i przekazywana prawda o uzależnieniu od seksu i miłości przywracała mi godność i zdrowie.
- Modlę się, abym otwierał ucho na wszystko, co przez SLAA wypowiadasz do mnie, Panie.
- Modlę się, abym, dzieląc się sobą, mógł być Twoimi ustami, mój Boże.

Tu i teraz: Mówiąc prawdę o moim upadku i drodze wyzwolenia, buduję przyczółek dla świata wolnego od nieczystości, kłamstwa i zła. Ze słów innych SLAA wyławiam głos i wolę Boga wobec mnie.
