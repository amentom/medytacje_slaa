30 grudnia

Rezultatem przyspieszania duchowego wzrostu jest zwykle jego przerwanie.
(Anthony de Mello)
 Każdy ma swój rytm i czas. Jedno drzewo rośnie szybciej, inne wolniej. Jedno nasiono wschodzi od razu, inne musi nieraz długo leżeć w ziemi.
Możliwe, że młodsza psychika szybciej się zmienia.
Niezależnie od tego, jakie jest moje tempo, stale potrzebuję uczyć się cierpliwości, bo w napięciu czekam na gotowe efekty zdrowienia. Kusi mnie, aby nasionko mojego zdrowienia co chwilę sprawdzać, rozgrzebywać ziemię, aby upewnić się, czy wypuściło już pęd. Jednak w ten sposób ono nie wzejdzie; siła wzrostu duchowego działa poza kontrolowaniem. Wystarczy, że pozwolę jej działać, zapewniając odpowiednie warunki: „ziemię” jaką jest SLAA; „temperaturę” jaką daje modlitwa i medytacja; „powietrze”, czyli ducha trzeźwości, którym dzielimy się na mityngach; oraz „wilgoć” - nasze łzy płynące z odkrywania własnego bólu i radości wspólnego odczuwania.
 Czy pozwalam mojej przemianie duchowej toczyć się własnym tempem? Czy może poganiam się, kontroluję i „ulepszam” warunki? Czy czuję wdzięczność za każdą okazję do nauki cierpliwości?
 Modlę się, aby mieć cierpliwość dla siebie i nie forsować tempa. Modlę się, aby mój wzrost spoczywał w Twoich rękach, Boże. Modlę się, aby zdać się na własny, naturalny rytm i czas.
 Tu i teraz: Chcę, poprzez SLAA, spoczywać we właściwej „glebie”. Zdając się na własny, naturalny rytm i czas, ogrzewam się żarem modlitwy i medytacji, wdycham obecną na mityngach trzeźwość i chłonę wzruszającą wilgoć łez ocalenia.
