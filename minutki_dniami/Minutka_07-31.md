
# 31 lipca

> Niemożliwe jest, aby być wdzięcznym, a zarazem nie być szczęśliwym. (Anthony de Mello)

Wdzięczność nie polega na odwdzięczaniu się. Wyklucza ją ono, wplątując mnie w ciąg wyrachowanych zależności: „coś za coś”.
W efekcie gubię wolność i radość z działania. Jeśli nie mogę bezinteresownie nic dać, ani bez zobowiązań przyjąć, muszę stać się nieszczęśliwy i pusty. Omija mnie wtedy szczęście i na „pociechę” zostają tylko podniety, bowiem na łaski Siły Wyższej nie można sobie zapracować, ani też ich spłacić. Są one za darmo, bo z Siłą Wyższą nigdy nie da się być kwita. Trzeźwość - a raczej doświadczenia, które mnie do niej prowadzą - dostaję w SLAA gratis. Niczego tutaj nie muszę, nikt ode mnie niczego nie oczekuje. Sama radość i wdzięczność za ocalenie rodzi we mnie potrzebę przekazywania innym tego, co stało się moim udziałem. Dzieląc się tym, daję siebie bezinteresownie i uczę się przyjmować innych. Gdy działam z wdzięczności, moje szczęście rośnie bez końca.

- Czy czuję się szczęśliwy, bo działam z wdzięczności, a może chcę zaraz spłacić każdy dar, rozliczyć się lub zapracować na niego?
- Czy jestem wdzięczny za kanon SLAA: "darmo dostajesz, darmo przekazuj"?

- Modlę się, abym nie wikłał się więcej w relacje: „coś za coś”.
- Modlę się, abyś pomagał mi, Boże, przyjmować to wszystko, co mi dajesz.
- Modlę się z wdzięczności za nowe, odkupione życie, a nie ze strachu, obowiązku lub dla zasługi.

Tu i teraz: Porzucam postawę kupiecką: "coś za coś", która okradała mnie z radości. Nie usiłuję zapracować na szczęście. Przychodzi ono z wdzięcznością, że mogę dzielić się sobą i zdrowieć w SLAA.
