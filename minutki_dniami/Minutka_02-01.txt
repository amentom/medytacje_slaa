01 lutego

Pomoc Boża jest zawsze gotowa i zawsze blisko, ale dana jest tylko tym, którzy jej szukają i nie próżnują. (Teofan Więzień)
 Kiedy uznaję, że mam problem i jestem bezsilny - kiedy chcę się z niego wydobyć i proszę Boga o pomoc - moje pobłądzenie staje się drogą, upadek ocaleniem, a ciemności drogowskazem. Nie ma takiego zła, które w rękach Boga nie stałoby się dobrem, ani takiego nieszczęścia, którego nie zmieniłby w błogosławieństwo. Pasmo cudów uruchamia się w moim życiu z chwilą, gdy trafiając do Wspólnoty SLAA przyjmuję w niej wyciągniętą do mnie rękę Siły Wyższej. Program i uczestnictwo w mityngach pozwala mi przeciąć i zrzucić pęta. Z krępujących postronków nałogu wspólnie z innymi z SLAA splatam sieć, w której Bóg wyławia nas z otchłani. Przekonuję się, że Jego pomoc jest zawsze blisko, ale to ja najpierw mam jej aktywnie szukać wołać o nią z dna mojej bezsilności i zrozpaczenia. Wtedy dopiero zdejmowane więzy nałogu stają się rozwiązaniem.
 Czy z rozwiązanych pęt nałogu splatam w SLAA sieć, w której Bóg wyciąga mnie z otchłani, a może liczę, załapię się na pomoc bez tego? Czy czuję wdzięczność, że łaska ogarnia mnie tylko wtedy, gdy pomagam jej z całych sił?
 Modlę się, aby dzięki SLAA moje pobłądzenie stało się dla mnie drogą, rozbicie ocaleniem, a ciemności drogowskazem. Modlę się, aby nie wymknąć się z Twojej opieki, Panie. Modlę się, abyś z więzów mojego uzależnienia wyprowadził mnie.
 Tu i teraz: Dziękuję Ci, Panie, za ręce, które poprzez innych z SLAA wyciągasz do mnie. Trzymam je mocno i chcę, aby moja dłoń była wyciągnięta do każdego, kto szuka ratunku.
