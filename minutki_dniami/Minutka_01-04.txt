04 stycznia

Jeśli nie skruszysz swych kajdanów póki żyjesz, jakąż nadzieję możesz mieć na to po śmierci? (Kabir)
 Przebudzenie duchowe to rezygnacja z własnej wszechmocy. Na ogół proces ten dokonuje się powoli, drogą kolejnych wyłomów w murach naszej twierdzy, zza których staramy się władać światem. Może jednak przyjść do nas jako nagła, druzgocząca iluminacja, zostawiając nas odmienionych i - o dziwo - pełnych spokoju i wiary. Niezależnie od tego w jaki sposób przychodzi do nas przebudzenie, jest ono początkiem długiego procesu kruszenia okowów - sumą cząstkowych kapitulacji, dodawanych do podstawowego przełomu: odstawienia erotomanii. Potrzebne są nam w rozwoju i silne ciosy, które robią wyłom, i rosnąca samoświadomość. Życie ciągle przynosi nam okazje do ogłaszania bezsilności i wyrzekania się samowoli. Żadnego z tych aktów pokory nie reżyserujemy sami; potrzebne nam są zdarzenia świata, gdyż to one je prowokują. Dopóki więc obraca nas wir trzeźwego życia, mamy tysiące okazji, by kruszyć nasze okowy.
 Czy zachowując abstynencję od erotomanii, stale rezygnuję z mojej „wszechmocy”, lub może pozwalam chorobie zasklepiać z powrotem każdy wyłom w mojej twierdzy? Czy jestem wdzięczny za ciągle nowe okazje do ogłaszania kapitulacji?
 Modlę się, abym skruszył moje kajdany za życia. Modlę się, aby wstrząsy, iluminacje i rosnąca świadomość burzyły mury mojej twierdzy. Modlę się, abym zamiast starać się zza nich władać - Tobie, Boże, oddawał władzę nade mną.
 Tu i teraz: Rezygnuję z wszelkich aktów własnej „wszechmocy” i samowoli. Zamiast władać światem zza murów mojej twierdzy, Bogu oddaję władzę nade mną, by pomógł mi za życia skruszyć moje kajdany.
