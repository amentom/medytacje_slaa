
# 8 października

> Znać prawdę - znaczy zostać przemienionym przez to, co się zna. (Anthony de Mello)

Gdy umieramy dla dawnego, uzależnionego „ja”, a rodzimy się do nowej wolności, znaczy to, że poznaliśmy tajemnicę swojego bytu w najgłębszym wymiarze i wkroczyliśmy na drogę prawdy, która nas przemienienia. Znać prawdę w ten sposób to dla nas, SLAA, znaczy - prócz własnej, pełnej przemiany - posiąść moc docierania z nią do innych cierpiących uzależnionych od seksu i miłości. Kiedy, niosąc posłanie, zestawiamy dawne życie z tym, jakie prowadzimy obecnie, prawda ta przenika mury zaprzeczeń i rozpala nadzieję w odurzonych uzależnieniowym hajem umysłach. Słowa: „poznacie prawdę i prawda was wyzwoli” od wieków są kanonem wielu duchowych szkół. I choć w Kroku Czwartym prawda o nas samych najpierw zwykle dawała się nam boleśnie we znaki, w Kroku Piątym decydowaliśmy się ją odsłonić - przed sobą, innymi i Bogiem. Wtedy ów odwieczny kanon przestawał być efektownym zwrotem, a my zostawaliśmy przemienieni przez to, co dane nam było odkryć.

- Czy mówię całą prawdę o sobie i swoim uzależnieniu od seksu i miłości, a może chcę upiększyć jej obraz, zaprzepaszczając szansę mego ocalenia?
- Czy jestem wdzięczny, że prawda, zanim mnie przemieni, najpierw daje mi solidnie w kość?

- Modlę się, abym poznał - i wyznał - całą prawdę o sobie.
- Modlę się, abym nie poprzestał na tym, co już osiągnąłem i podążał dalej.
- Modlę się, abym przemieniał się w Prawdzie: w Tobie, mój Boże.

Tu i teraz: Nie czekam biernie, aż prawda dotrze do mnie; idę jej naprzeciw. Nie lękam się, bo nie mam innego siebie. To prawda czeka, aż do niej dotrę i poddam się jej uzdrawiającemu działaniu.
