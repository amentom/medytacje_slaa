
# 11 października

> Największe szanse w naszym życiu zjawiają się w przebraniu problemów. (John Powell)

Chęć uniknięcia problemów i cierpień jest czymś naturalnym. Jako uzależnieni ludzie zamotani w sieć miłosnych i seksualnych kompulsji - łudziliśmy się, że problemy i cierpienia ominą nas, gdy zdobędziemy wreszcie odpowiednią osobę czy więcej seksu i haju. Mimo że nikt z nas nie planował zostać uzależnionym, to jednak, „osładzając” sobie życie ciągłymi dawkami zaspokojenia i unikając odpowiedzialności, wpakowaliśmy się w śmiertelny problem. Dopiero kiedy Siła Wyższa przyprowadziła nas do SLAA dopiero kiedy ryzykując skok w nieznane zgodziliśmy się na abstynencję, powierzając Sile Wyższej swoją wolę i życie - wykorzystaliśmy szansę, której znaczenia z początku nawet się nie domyślaliśmy. Z rozwiązanych pęt nałogu splataliśmy na mityngach sieć, w której Siła Wyższa wyciągała nas z przerażającej otchłani. Tworząc koło ratownicze Wspólnoty, wykorzystaliśmy dla siebie szansę nawrócenia i ocalenia - szansę ubraną w paskudny problem. Dziś wracamy do tego cudu, by nasza wdzięczność nie zgasła.

- Czy - przemieniając mój problem w jego rozwiązanie - wykorzystuję daną mi w SLAA szansę?
- Czy jestem wdzięczna, że raz zacząwszy nie mogę już cofnąć się z tej drogi?

- Modlę się, abym całym życiem wyrażała cud mojego uzdrowienia.
- Modlę się, abym w każdym problemie widziała szansę duchowego wzrostu.
- Modlę się, abym trzymała się koła ratowniczego SLAA, które mi dałaś, Siło Wyższa.

Tu i teraz: Co jeszcze może mnie przerażać, jeśli mój najgorszy problem okazał się największą szansą w przebraniu? Nawracając się i idąc poprzez kolejne kryzysy, budzę się do nowego życia.
