
# 15 września

> To ja mam odkryć Cię w moich czynach, Boże; to Twoja moc daje mi siłę do działania. (Rabindranath Tagore)

Uzależnienie od seksu i miłości to choroba podłączania się do niewłaściwego źródła. Naszą dewizą ratunkową było: „ktokolwiek lub cokolwiek - byle nie Bóg”. Jednak tworzenie fantazji, rytuały, uwodzenie, ogłuszanie się seksem i tonięcie w symbiotycznych związkach pogłębiało tylko naszą rozpacz i pustkę. Szukaliśmy bowiem miłości tam, gdzie jej nie ma, skrzętnie omijając jej prawdziwe ścieżki. Wypaleni pogonią za erotyczną fatamorganą i chorzy z nienasycenia, trafiamy w SLAA na źródło, które gasi obsesję, leczy pożądliwość i przywraca nam zdrowe zmysły. Włączając się w nurt mityngów, do reszty tracimy komfort obracania się w uzależnieniu. Ustaje autodestrukcja, przewrotne motywy, lubieżne czyny, obsesje i zapychanie pustki byle czym. Niespełnioną dotąd tęsknotę i pragnienie miłości kierujemy teraz do Siły Wyższej i „cokolwiek mniej niż Bóg” już nas nie satysfakcjonuje. Podłączeni poprzez program do właściwego Źródła, odkrywamy Je w naszych czynach, stając się dla siebie wzajemnie i lekiem na uzależnienie, i drabiną do nieba.

- Czy - włączając się w nurt mityngów - odkrywam działanie Siły Wyższej w moich czynach, a może kieruje mną jeszcze uzależnienie?
- Czy jestem wdzięczna SLAA, że zabiera mi komfort obracania się w uzależnieniu i zapychania swej pustki byle czym?

- Modlę się, abym czerpała miłość z prawdziwego Źródła - z Ciebie, Siło Wyższa.
- Modlę się, abym nie zatrzymywała Twoich łask w sobie, lecz dzieliła się nimi.
- Modlę się, abym, działając zgodnie z programem, mogła odkryć Cię w moich czynach, Siło Wyższa.

Tu i teraz: Działając według programu SLAA, podłączam się do właściwego źródła. Siłę Wyższą proszę o ukojenie mojej obsesji seksu i miłości. Dzieląc się sobą, odkrywam Ją w moich czynach.
