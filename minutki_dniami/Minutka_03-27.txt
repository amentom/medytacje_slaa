27 marca

Szczęśliwy naprawdę bywa ten,
kto swego szczęścia nie zawdzięcza szczęściu. (Artur Górski)
Razem z nami dojrzewa w SLAA nasze pojmowanie szczęścia. Kiedyś rozumieliśmy je stereotypowo, np. jako szczęśliwy traf - materialny podarunek losu, zdejmujący z nas trudy życia. Było nim dla nas odurzanie się intensywnością miłosnych przeżyć - tzw. szczęście psychologiczne czy po prostu haj. Jednak owa pogoń za upojnymi rozkoszami i unikanie odpowiedzialności przywiodły nas do cierpienia i bankructwa. I choć SLAA było ostatnim miejscem, gdzie chcielibyśmy trafić, tu właśnie nasze pragnienia zaczynały kierować się ku dobrom najwyższym, wiecznym. Klęska wskutek erotomanii stawała się trampoliną, z której odbijaliśmy się ku wspólnie wypracowywanej wewnętrznej przemianie. Owo trwałe, duchowe szczęście (po grecku eudajmonia) pochodziło z dzielenia się, a nie z rozkoszy czy zdobywania ludzi. Nasze życie zaczynało przynosić satysfakcję i, choć ogołocone z szybkich przyjemności (a raczej właśnie dlatego) nabierało niezwykle głębokiego znaczenia. Dzisiaj dziękujemy Bogu za to szczęście, tak przedziwnie odległe od wszystkiego, co świat z nim utożsamia.
 Czy radość i satysfakcję czerpię z dzielenia się Bożymi łaskami, a może nadal jej szukam w jałowych przyjemnościach? Czy jestem wdzięczny, że moje szczęście to zdolność dzielenia się również bólem?
 Modlę się, abym traktował szczęście jako zadanie i pracował nad nim. Modlę się, abym eudajmonię - udział w dobrach najwyższych - zawdzięczał dzieleniu się nimi, a nie ich posiadaniu. Modlę się, aby moja pełnia miała źródło w Tobie, Panie.
 Tu i teraz: Dary losu przyjmuję z taką samą wdzięcznością, jak ciosy i rozczarowania, bowiem moje szczęście ma źródło w Bogu. Dzieląc się prawdą o sobie, czerpię je z Niego, jak wodę ze studni.
