30 września

Każdy człowiek ma zdolność takiego cierpienia, które jest pieczęcią roztoczonej nad nim Bożej władzy. (Whittaker Chamber)
 Zdrowienie boli. Nigdy nie byliśmy chętni do znoszenia cierpień - chyba że dla seksualnych i miłosnych gratyfikacji. Poza tym jednak robiliśmy wszystko, by uciec przed naszymi uczuciami i życiem, by zgubić swój „koszmarny” cień. ... Rozstając się w SLAA z erotomanią, rozstawaliśmy się z całym i jedynym sobą. Nie mieliśmy innego „ja” lub raczej nigdy go nie odkryliśmy. Emocjonalnie, był to proces równoznaczny z umieraniem, choć nie kończył się śmiercią, a - paradoksalnie - nowymi narodzinami. Dzisiaj prowadzimy nowe, trzeźwe i duchowe życie. Sponsorowanie i służby, mityngi i sieć wsparcia, dzielenie się i niesienie posłania, daje nam zdolność takiego cierpienia, które jest pieczęcią roztaczanej nad nami Bożej władzy - błogosławieństwem, które boląc, koi. Ilekroć z pokorą i spokojem godzimy się umierać i rodzić na nowo, ból staje się zaczynem miłości, jaką Siłą Wyższa otacza nas poprzez innych SLAA - staje się naszą bramą do ocalenia.
 Czy, aby powstać na nowo, godzę się umierać dla siebie, a może tylko uciekam przed bólem, chcąc zgubić swój „koszmarny” cień? Czy jestem wdzięczny za cierpienie, które jest pieczęcią roztoczonej nade mną Bożej władzy?
 Modlę się, abym przyjmował ból agonii dawnego „ja” i ból nowych narodzin. Modlę się, abym odkrywając moje cierpienia odkrywał prawdziwego siebie. Modlę się, abym przez bramę ocalenia, jaką jest dla mnie SLAA, wszedł do Twojej radości, Boże.
 Tu i teraz: Zgadzam się na siebie i przyjmuję mój „cień”. Dzieląc się tym cierpieniem, pozwalam Bogu opatrywać się pieczęcią Jego miłującej władzy. Wychodzę z wszelkich uzależnień, by wejść w tę bramę ocalenia.
