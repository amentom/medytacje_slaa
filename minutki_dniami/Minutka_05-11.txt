11 maja

Kto doskonale wyzbył się pożądań, widzi rzeczywistość; inaczej może ujrzeć tylko ich skutki. (Lao Tsy)

Pożądania wprowadzają w nas ciemność i złudzenia. Przemawia przez nie nasze ego. Ponieważ chcieliśmy dopasować ją do swoich fantazji i chciejstw, fałszowały nam obraz rzeczywistości. Tkwiąc w erotomanii, pozostawaliśmy głusi na prawdę o nas samych i naszych przewrotnych motywach. Co gorsza, wydawało się nam, że wszystko świetnie widzimy i wiemy. ... Działanie łaski pierwszy raz objawiło się w naszym życiu poprzez objawienie nam skutków uzależnienia. To one dowiodły nam, że mamy problem; bez nich nie moglibyśmy się przebudzić. To one przyprowadziły nas do SLAA i skłoniły do kapitulacji, odstawienia i przyjęcia programu. To one otworzyły nam oczy na swoją przyczynę i zabrały komfort życia w złudzeniach. Ponieważ przestaliśmy obsługiwać nasze pożądania, odkrywała się nam powoli rzeczywistość. I choć były nią najpierw głównie zgliszcza, równolegle pokazywało się nam jak dalece może uzdrowić nas Siła Wyższa. Stopniowo ogarniała nas rzeczywistość nadziei.
Czy uzyskuję prawdziwy obraz rzeczywistości, a może zakrywają mi go jeszcze jakieś pożądania i obsesje? Czy jestem wdzięczny, że skutki, wskazując na swą przyczynę, odbierają mi komfort złudzeń i kruszą moje zaprzeczanie?
Modlę się, abym widział całą prawdę o mnie i mojej chorobie. Modlę się, aby rzeczywistość zgliszcz po erotomanii ustępowała miejsca rzeczywistości nadziei. Modlę się, abym miłość do iluzji zastępował miłością do Ciebie, mój Boże.
Tu i teraz: Przez odstawienie, abstynencję i trzeźwość wyzbywam się pożądań i uzyskuję prawdziwy obraz siebie. Przychodzę do SLAA abym rzeczywistość zgliszcz po erotomanii zastąpił rzeczywistością nadziei.
