
# 9 września

> Moje poczucie wartości spoczywa w wartościach, jakie nadaję swojemu życiu. (anonim)

Brak poczucia wartości niemal zawsze był moją słabą stroną. Starałam się nadrobić ten brak poprzez seksualne i miłosne podboje. Zabiegając o maksimum „dopieszczających” kontaktów, bądź unikając ich z anoreksji, wbijałam się w naprzemienne poczucie pychy i beznadziejności. Mój nałóg stał się lombardem, gdzie zastawiałam po kolei moje wartości. W końcu, wyzuta z samej siebie, utknęłam w rozpaczy, poczuciu nienasycenia, pustce i depresji... W SLAA porzucałam pytanie: „Co jeszcze świat może mi zaoferować?” a znajdowałam odpowiedź: „Co ja mogę zaofiarować - sobie, ludziom i światu?”. Odkrywałam, że poczucie wartości nadają mi przede wszystkim te działania, gdy z moich doświadczeń mogą skorzystać inni uzależnieni od seksu i miłości. Dlatego dzisiaj dzielę się sobą oraz buduję Wspólnotę SLAA i wzajemne bliskie więzi. Dlatego akceptuję moją bezsilność, powierzam swoje życie Sile Wyższej i uwalniam dawny ból. Dlatego pielęgnuję swój duchowy wzrost i niosę dalej to przesłanie.

- Czy dzielę się moim doświadczeniem, nadzieją i siłą płynącą z przemiany, a może izoluję się lub gonię za tzw. sukcesem?
- Czy jestem wdzięczna: za to, co utraciłam, za to, co ocalało i za to, co mogę dziś zaofiarować - sobie, innym ludziom i światu?

- Modlę się, abym praktykowała wartości, które mnie ocalają.
- Modlę się, abym mogła być dla innych lekiem na uzależnienie.
- Modlę się, abym pełniła Twoją wolę, Siło Wyższa, i przez to znajdowała mój sens.

Tu i teraz: Nie pytam: „co inni mogą mi zaoferować?” lecz: „co ja mogę dać?”. Znajduję moją wartość i sens, gdy - przebudzona duchowo w SLAA - staję się lekiem na śmiertelną chorobę.
