09 stycznia

Chwila, gdy ktoś dostrzega
kim jesteśmy i kim możemy się stać,
wprawia w ruch zaklęty krąg naszych możliwości.
(Rusty Berkus)
 W moim uzależnieniu starałem się głównie o to, by dostrzeżono mnie jako obiekt uczuciowego lub seksualnego pożądania. Tak samo patrzyłem na innych ludzi, organizując swoje życie wokół skutecznego „zaspokojenia się”. Cel ten decydował o wszystkich moich zajęciach. Kiedy indziej, chroniąc się przed zbliżeniem w mojej anoreksji, żyłem tak, by móc uniknąć wszelkich kontaktów. Samotność miała mi „umilać czas” spędzony na masturbacji czy fantazjach. Program SLAA pokazuje mi, że jest dla mnie coś znacznie lepszego, niż kręcenie się wokół własnego ogona. Dzięki Wspólnocie uczę się widzieć w sobie coś całkiem innego, niż tylko źródło seksualnego haju. Aura wewnętrznego spokoju i duchowej troski, miłości i pokory, wiary i łagodności, jaka emanuje od innych zdrowiejących, wprawia w ruch zaklęty krąg moich możliwości - potencjał, który pożerało uzależnienie. Dzięki temu otrzymywałem, na „rozruch”, dawkę duchowego ciepła i świadomość, że miłość jest stale dostępna poprzez program SLAA.
 Czy widzę kim jestem naprawdę i kim mogę się stać, a może boję się wprawić w ruch uśpiony krąg moich możliwości? Czy czuję wdzięczność, że SLAA wzbudza we mnie proces odnowy?
 Modlę się, aby wiedzieć, kim jestem i jak bardzo mogę zmienić się w życiu. Modlę się, aby trwać w SLAA i nie przekreślać się. Modlę się, aby - niosąc posłanie dostrzegać w innych, kim są i jak doskonali mogą się stać.
 Tu i teraz: Odstawiając stare wzorce, budzę w sobie zaklęty krąg możliwości, który prowadzi mnie do Siły Wyższej. Poprzez przebudzenie duchowe, dostrzegam dzięki innym zdrowiejącym, jak bardzo mogę się zmienić - i niosę to posłanie.
