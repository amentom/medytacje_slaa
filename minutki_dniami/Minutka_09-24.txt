24 września

Powiadają, że modlitwa jest córką cierpienia. A ja powiadam, że modlitwa jest matką zachwytu.
(Sri Chinmoy)
 Gdyby nie ból czynnej erotomanii, a potem zagrożenia na drodze do seksualnej i uczuciowej trzeźwości, któż z nas by wytrwał w pracy nad sobą, modlitwie i medytacji? W tym sensie możemy nazwać naszą modlitwę córką cierpienia. ... To nałóg, zmuszając nas do wytrwałości w zdrowieniu, pomaga nam wyrobić sobie potrzebę modlitwy i zwracania się do Boga. W SLAA z czasem staje się to dla nas czymś tak naturalnym, jak oddychanie czy posiłki. Trzeźwość uzdalnia nas do medytacji i kontemplacji - stanu, w którym, milcząc, rozpływamy się w zachwycie nad dziełami Boga i Jego pięknem. W pewnym sensie także nasze wypowiedzi na mityngach są swoistą modlitwą okazywaniem zaufania Sile Wyższej, zachwyceniem Jej łaskami i cudem uzdrawiania. W ten sposób dawne cierpienie stopniowo staje się w nas przedsionkiem świętej adoracji.
 Czy, modląc się, przekształcam moje cierpienia w zachwyt, a może mam dla Boga tylko listę oczekiwań? Czy jestem wdzięczny, że moja droga w SLAA wiedzie z odrzucenia i upadku do rozkoszy przyjmowania łask?
 Modlę się, abym przekształcał mój ból w zachwyt nad cudem ocalenia. Modlę się, abym potrzebował modlitwy tak, jak potrzebuję oddychać. Modlę się, abyś Ty, Boże, przesnuwał mój dzień nicią pokoju, zachwytu i wzruszeń.
 Tu i teraz: Niech moja wieczorna modlitwa będzie jak przetak, przez który przesypuję kończący się dzień. Niech moja modlitwa poranna będzie jak kowadło, na którym wykuwam moje decyzje. Niech moje życie będzie tkane nicią zachwyceń nad dziełami Boga.
