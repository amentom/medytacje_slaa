03 czerwca

Kto nie umie pływać, wykonuje w wodzie gwałtowne ruchy; kto umie - leży bez ruchu, a woda sama go unosi. (Opowieści chasydów)
Zawierzenie się Sile Wyższej to duchowe „prawo Archimedesa.” niewiele trzeba,
by program nas unosił. Mityngi, literatura, sponsor, kontakt, sięganie po wsparcie, otwartość, służby, niesienie posłania - całe tzw. abecadło. Jeśli zanurzymy się w SLAA, choć to z początku może nas przerażać, zaczynamy doświadczać cudu pływania w duchowym nurcie zdrowienia. Nie jesteśmy już więcej poza życiem ani przeciw niemu, lecz jego prądy niosą nas według Bożego planu i do Bożego celu. Wystarczy, że nie przeszkadzamy im nerwowymi ruchami pochodzącymi z lęku i samowoli i nie gonimy za hajem. Poddawszy się odwiecznym prawom świata, które nas przenikają, czujemy ich nośność i ufamy jej. Traktując je jak dobry pływak wodę, uprawiamy sztukę, która z pozoru polega na nie działaniu. W istocie jednak działamy dużo więcej, gdyż w harmonii z Bogiem zaczynamy realizować plan, jaki dla nas przygotował.
 Czy pozwalam, by unosiły mnie duchowe prawa świata, a może nadal mnie przeraża odpuszczenie kontroli i zawierzenie się Bogu? Czy jestem wdzięczny, że dzisiaj mogę odkryć i stosować duchowe „prawo Archimedesa”?
 Modlę się, abym zaufał duchowemu „prawu Archimedesa”. Modlę się, abym, puszczając kontrolę, poczuł nośność świata. Modlę się, abym mógł działać zgodnie z Twoją wolą, Panie i zawierzył się jej.
 Tu i teraz: Jak pływak wodzie, powierzam się Bogu i puszczam kontrolę. Przestaję gonić za zaspokojeniem i odsuwam samowolne pomysły. Chcę dziś zaufać odwiecznym prądom świata, które tak cudownie mnie niosą.
