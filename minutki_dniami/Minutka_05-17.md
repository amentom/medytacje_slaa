17 maja

Dobre samopoczucie - to nie zawsze dobry stan.
(anonim)

Erotomania dawała nam złudzenie zaopiekowania i komfortu. Dbając o dostęp do nałogowych gratyfikacji, osiągaliśmy na chwilę dobre samopoczucie - kosztem naszego stanu. Jednak wszystko, co było próbą ucieczki od bólu, tęsknoty, niespełnionych potrzeb i pustki, zaczynało żyć własnym życiem, żądając coraz więcej, a oferując coraz mniej. Choć „bilans opłacalności” był coraz bardziej ujemny, a haj zamieniał się w udrękę niespełnienia, nie udawało się nam zaprzestać - jeśli w ogóle próbowaliśmy. Nie widząc, jak fatalny jest nasz stan, ani dlaczego kontrola zawodzi, nieraz długo błądziliśmy wśród metod poprawiania sobie samopoczucia, zanim ocknęliśmy się w SLAA. Odstawienie rozpoczynało proces poprawy naszej kondycji, wpierw jednak niosło gwałtowny spadek naszego, i tak już marnego, samopoczucia. Odczucie poprawy przychodziło z wyraźnym opóźnieniem, jednak to właśnie ów „dół” energetyczny je zapowiadał. Dlatego dziś z nadzieją witamy każdy „dołek” jako zapowiedź kolejnego kroku w zdrowieniu.
 Czy godzę się, że zdrowienie jest jak tango, które zawiera też krok w tył „dołek” - a może kroczę paradnym marszem lub ciężko stąpam? Czy jestem wdzięczny, że każda poprawa mojego stanu zaczyna się od pogorszenia samopoczucia?
 Modlę się, abym tak samo dziękował za kryzysy, jak i za postęp, który niosą. Modlę się, aby moja radość wynikała z dobrego stanu, a nie odwrotnie. Modlę się, aby każdy „dołek” przybliżał mnie do Ciebie, Boże.
 Tu i teraz: Wszelkimi środkami zabiegam o poprawę mojego stanu, a nie o dobre samopoczucie, które zostawiam Bogu. Wtedy radość zjawia się jak dar, jak słońce po wichrach i deszczach.
