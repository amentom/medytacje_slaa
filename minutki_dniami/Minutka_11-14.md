14 listopad

a
Spadająca kropla drąży kamień.
(przysłowie chińskie)
 Jeśli brak ci wiary, postępuj tak, jakbyś ją miał: módl się. Jeśli brak ci pogody ducha, postępuj tak, jakbyś ją miał: nie załamuj się i przychodź na mityngi. Jeśli brak ci wdzięczności lub jakiegoś innego dobra, postępuj tak, jakbyś je miał, a wtedy ono nadejdzie. My, którzy nie wierzyliśmy, że uda się nam wyzwolić z nałogu, osiągnęliśmy to, wracając stale na mityngi. My, którym brakowało pogody ducha, osiągnęliśmy pokój i radość, troszcząc się o siebie i innych i fundując sobie dobre, kojące rzeczy. W nas, w których raczej nie gościła wdzięczność, stała się ona stałym mieszkańcem serca. Wystarczyło działać tak, jakbyśmy byli wdzięczni: dzielić się sobą z innymi, słuchać ich, być uprzejmym, zajmować się nowicjuszami, czytać literaturę, pełnić służby, dbać o organizację mityngów i nieść posłanie SLAA. Nieważne jest bowiem, czego nam brak, a tylko to, co z tym brakiem robimy. Wytrwale powtarzane właściwe uczynki, mityng po mityngu, drążą nasze chore serca jak spadająca kropla kamień i otwierają drogę łaskom Siły Wyższej.
 Czy, jeśli brak mi jakiejś łaski, postępuję tak, jakbym ją miała, a może żalę się na moje niewyposażenie, ulegam zazdrości i tracę nadzieję? Czy jestem wdzięczna, że proste, regularnie powtarzane uczynki najlepiej zmieniają moje serce?
 Modlę się, aby mieszkała we mnie wdzięczność. Modlę się, abym działała tak, jakbym ją miała. Modlę się, abyś, poprzez moje właściwe uczynki, Ty, Siło Wyższa, usuwała moje braki.
 Tu i teraz: Spadająca kropla drąży kamień. Dlatego wracam stale do SLAA i naśladuję tzw. zwycięzców. Jeśli działam „tak jakby”, Siła Wyższa wsącza we mnie trzeźwość i brakujące łaski.
