25 listopad

a
Cała nasza dobroć jest pożyczką, a wierzycielem jest Bóg.
(św. Jan od Krzyża)
 Wszystko, co osiągnęliśmy w zdrowieniu, dostajemy na kredyt. Po doprowadzeniu się do bankructwa nasze dzisiejsze życie powinniśmy traktować jako nieoczekiwany podarunek - jako cud, którego wcześniej nawet nie umieliśmy chcieć. Zapuszczając pług programu w nasze przeżarte uzależnieniem dusze, osiągamy stopniową przemianę charakteru. Stajemy się ludźmi dobrymi nie w porywach intencji bez pokrycia, które otwierały bramę chorobie, lecz w wytrwałych uczynkach prawdy i miłości, które pełnimy nie sami, ale pełni je - w nas i przez nas - Bóg. Stając się szafarzami Jego dobroci, traktujemy nasze zalety jako zaległy dług, który z procentem spłacamy dziś działaniem w życiu: naszą seksualną i uczuciową trzeźwością, pracą nad zmienianiem siebie, modlitwą, niesieniem posłania, budowaniem więzi i służeniem innym w SLAA. W rozorane w nas pługiem Kroków i Tradycji bruzdy Bóg sieje nasiona dobra, które kiełkują uczynkami bezinteresowności.
 Czy zapuszczam w siebie pług programu, aby Bóg siał we mnie nasiona duchowego wzrostu, a może wciąż jestem nieurodzajną glebą? Czy jestem wdzięczny, że ode mnie zależy podjęcie w Bożym banku nieograniczonego kredytu oraz moja wypłacalność?
 Modlę się, abym trzeźwym życiem spłacał zaciągniętą u Ciebie, Panie pożyczkę dobroci. Modlę się, abym - zapuszczając w siebie pług SLAA - był rolą, w którą Ty siejesz ziarna wzrostu, Boże. Modlę się, bo cóż bym uczynił bez Ciebie, mój Miły?
 Tu i teraz: Im bardziej spłacam zaciągniętą pożyczkę dobroci, tym staję się lepszy. Chcę dziś przynosić - sobie, innym i Bogu - zysk bezinteresowności i nie uważać tych zasług za własne.
