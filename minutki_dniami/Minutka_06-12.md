
# 12 czerwca

> Bóg - jeśli Go tylko prosimy - nasącza nas cnotami jak oliwa knot w lampie. (anonim)

Bez trwałego zobowiązania, w nasze związki partnerskie wkracza wykorzystanie. Bez wewnętrznej wolności - także. Gdy odpowiemy sobie, jaką wzajemność dawały nam samotne praktyki, poznamy, czym dla nas naprawdę były. Gdy odpowiemy sobie, jaki typ więzi krył się w romansach i jednorazówkach, poznamy, co naprawdę niosły. Gdy odpowiemy sobie, jaką miłość dawaliśmy wczepiając się w partnerów i drenując ich, bądź zatracając się w kontroli ich życia i problemów, poznamy sens wolności. Izolacja, kłamstwa, seks bez zobowiązań, obsesja, samogwałt, zauroczenia, fantazje, mentalny drenaż i podwójne życie - sprzeczne są z duchowymi prawami, od których zależy nasz rozwój. W ten sposób toczyło nas uzależnienie od seksu i miłości i dlatego musieliśmy się staczać. Dzięki mityngom możemy porzucić nałóg i zacząć wbudowywać w siebie brakujące cnoty potrzebne nam do trzeźwego i prawego życia. Z pomocą programu nasączamy się nimi jak knot w lampie - oliwą. Stajemy się wdzięczni za nie i z ochotą służymy też innym. Wtedy Bóg rozpala w nas światło. Płoniemy nim, aby wokół nas było widno.

- Czy pielęgnuję w sobie duchowe prawa, a może gwałcąc je nadal gwałcę siebie?
- Czy jestem wdzięczny, że poznanie istoty moich dawnych zachowań zabiera mi komfort ich uprawiania?

- Modlę się, abym opierał swoje więzi na wzajemności i miłości.
- Modlę się, abym uczciwie wyjaśniał sobie sens moich pobudek.
- Modlę się, abyś Ty, Panie, nasączał mnie oliwą cnót niczym knot w lampie i abyś mnie Sobą rozpalał.

Tu i teraz: Chcę żyć w zgodzie z duchowymi prawami świata. Pozwalam Bogu, by nasączał mnie cnotami, jak knot w lampie oliwą. Chłonę je, by płonąć spokojnym światłem trzeźwości.
