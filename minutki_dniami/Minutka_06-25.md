25 czerwca

Każdy ma coś, o co potrzebuje Cię prosić, Boże. Ja nie mam nic; przyszedłem, abyś dał mi Siebie.
(Ansari z Heratu)
 Czy jest możliwe przyjść do Boga z tak oczyszczonym sercem? Z sercem wolnym od uzależnień i ego? Z sercem, które nie prosi o to czy tamto, a pragnie tylko Najwyższego Dobra i spełniania Jego woli? Na szczęście, by ruszyć ze zdrowieniem, nie musimy czekać aż osiągniemy tak doskonały stan. Trafiwszy do SLAA ze swoimi nałogami, wadami i złymi skłonnościami, uczymy się wprowadzać Boga do naszego życia. Otwierając się przed sobą nawzajem, prosimy Go o poznanie naszych braków i pomoc w ich usuwaniu. Prosimy o uleczenie dawnych ran i o możliwość zadośćuczynienia naszym ofiarom. Prosimy Go o obecność przy nas i o wypełnienie naszej pustki. Prosimy - bo zdrowi nie potrzebują lekarza, a chorzy nie mogą sami się uzdrowić. Siła Wyższa odpowiada na każdą naszą potrzebę - jednak czyni to na swój sposób, w swoim czasie i według swojej hojności. W końcu odważamy się wypowiedzieć prośbę ostateczną: ja już, mój Panie, nie mam nic; przyszedłem, abyś dał mi Siebie... Obyśmy chcieli przyjąć to, co chce nam dać!
 Czy pragnę posiąść Boga i tylko Boga, a może boję się coś stracić lub próbuję spełniać moją wolę przez Niego? Czy jestem wdzięczny, że zdrowienie z erotomanii to przeadresowanie moich wszystkich pragnień na Siłę Wyższą?
 Modlę się, abym porzucił nałogi, wady i złe skłonności. Modlę się, abym mógł zadośćuczynić za dawne zranienia - i sobie, i moim ofiarom. Modlę się, abym nie prosił o to, co przemija, lecz o dobro najwyższe: o Ciebie w całości, mój Panie.
 Tu i teraz: Staję przed Bogiem nagi i proszę Go: „Pomagaj mi oczyszczać moje serce z pożądań i charakter z wad. Chcę nie mieć już nic, co potrzebowałbym stracić, aby dostać Ciebie”.
