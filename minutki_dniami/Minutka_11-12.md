12 listopad

a
Praca to miłość, która przybrała kształt.
(Kahlil Gibran)
 Kiedy wykonuję pracę we właściwym nastroju ducha, może ona być święta. To przede wszystkim mój zysk psychologiczny: potwierdzenie mojej kompetencji, sprawczości i zdolności dania czegoś światu. To sposób na oznajmienie, sobie i innym, że jestem twórcza i zdolna. To przy okazji materialna podbudowa i forma troszczenia się o siebie. Aby osiągnąć błogosławiony stan ducha, który uświęca powszednie zajęcia, dbam codziennie o swoją kondycję duchową. Zachowuję abstynencję, uwalniam się od obsesji, buduję więzi i doskonalę się w SLAA. Praca, jakkolwiek byłaby skromna, przestaje być dla mnie ciężarem lub kompulsywną ucieczką od siebie, której odwrotnością jest nieróbstwo. Staję się systematyczna, znajduję w moich zajęciach umiar i zadowolenie. Zapewniam sobie też czas na wypoczynek. Skoro kocham samą siebie, kocham swoje zajęcia. Skoro kocham swoje zajęcia, moja miłość przybiera materialny kształt.
 Czy za pracą nad zdrowieniem z uzależnienia postępuje praca nad materialną stroną mojego życia, a może powierzam Sile Wyższej płacenie rachunków lub zasłaniają mi Ją interesy? Czy jestem wdzięczna, że nie mogę już ani uciekać w zamęczanie się, ani też żyć w nieróbstwie?
 Modlę się, abym dbała o siebie w każdej sferze życia. Modlę się, abym pracowała w błogosławionym stanie ducha: z pogodą i umiarem. Modlę się, abyś Ty, Siło Wyższa, nadawała mojej miłości kształt poprzez moją pracę - jakkolwiek byłaby skromna.
 Tu i teraz: Troszczę się o siebie we wszystkich dziedzinach życia. Duchowy rozwój, który stawiam na pierwszym miejscu, nie będzie trwał długo, jeśli nie pokocham moich codziennych obowiązków.
