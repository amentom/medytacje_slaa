21 stycznia

Tylko serce, które kocha, płacze. Są rozmaite łzy, tak jak rozmaite są ludzkie miłości. (św. Katarzyna ze Sieny)
 Wraz z duchowym postępem zmieniają się nasze łzy. Dawniej latami nie płakaliśmy, a jeśli - to z bezsilności, użalania się, buntu lub zazdrości. Odrzuceni, zranieni czy poniżeni, roniliśmy może czasami trochę łez, ale nic nie zmieniały one w naszym życiu. Były to „suche” łzy: łzy śmierci. ... Pierwsze „mokre” łzy - łzy życia, poznawane zwykle na początku naszej drogi - spływały z naszych oczu dzięki identyfikacji: odnalezieniu siebie, swojego miejsca w SLAA i własnej tożsamości. Przypominało to płacz rodzącego się dziecka. Po nich, w odstawieniu, płynęły łzy żałoby po dawnych rozkoszach i haju, a dalej tłumione przez lata łzy bólu dzieciństwa: wyszlochiwaliśmy doznane rany i nadużycia. Poznawaliśmy też nagłe łkanie wzruszeń i szczęścia, kiedy naszego serca czule i tajemniczo dotykał Bóg. Płynęły także łzy nadziei, radości i współczucia - łzy naszej ludzkiej miłości do innych, która, w miarę zdrowienia, oczyszczała się stale, by w końcu obdarzyć nas ostatnimi łzami: łzami ognia. Dzięki nim spalał nas płomień Bożej miłości, która nas stworzyła.
 Czy, zdrowiejąc, pozwalam mojemu sercu płakać kiedy chce, a może dalej trwam we wstydzie i zamrożeniu uczuć? Czy jestem wdzięczny za łzy życia, które rodzą we mnie duchowe klejnoty miłości?
 Modlę się, abym otwierał się na łzy życia i nie wracał do łez śmierci. Modlę się, abym - gdy płaczę - oczyszczał się w Tobie, Boże. Modlę się, abyś Ty, Panie, przemieniał moje łzy w duchowe klejnoty, które noszę na znak wyzwolenia.
 Tu i teraz: Pozwalam sobie na strumienie łez, które mnie oczyszczają i rodzą w moim sercu miłość. Chcę czuć wszystko, co czuję i spalać się w płomieniu Bożej miłości.
