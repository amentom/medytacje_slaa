12 lutego

Najlepiej określa modlitwę jej codzienne praktykowanie. Najlepiej określa medytację doświadczanie jej głębią serca.
(Sri Chinmoy)
 Modlę się i medytuję. Modlę się, ponieważ to ja potrzebuję Boga. Medytuję, ponieważ to Bóg potrzebuje mnie. Modlitwa jest dla mnie potrzebą czystości. Oczyszcza mój umysł, który zawsze poddaje się wątpieniu, lękom, zdenerwowaniu, złości - który jest nawiedzany przez złe myśli, złe obrazy i złe impulsy. Modlitwa powiada: Jestem bezradny, słaby, wyniszczony sobą. Potrzebuję Cię, o Najwyższy, abyś wzmocnił mnie abyś mnie oczyścił, udoskonalił, oświecił i unieśmiertelnił. O, Panie, Ty jesteś mój. Spełnij mnie przez Siebie. Medytacja jest jak światłość, która rozlewa się w sercu, rozpraszając wszelkie kłamstwo, lęki, pożądania i niepewność. Medytacja mówi: O, Umiłowany, ja należę do Ciebie. Możesz mnie użyć zgodnie z Twoją słodką wolą, kiedy tylko chcesz. Przeze mnie spełniaj Siebie tu, na ziemi, i tam, w niebie. Bądź wola Twoja, nie moja, Panie.
 Czy, zwłaszcza w obliczu oschłości i znużenia, nie ustaję w codziennej modlitwie i medytacji, a może czekam na lepszy dzień lub przypływ chęci? Czy jestem wdzięczny za trudności i regularnie proszę o wytrwałość?
 Kiedy się modlę, osuwam się cicho na kolana - w odosobnieniu i z poświęceniem. Kiedy medytuję, wznoszę ku górze serce i zanurzam się w Twojej doskonałości, Boże. Kiedy się modlę i medytuję - łączę się z Tobą na wieki, mój Panie.
 Tu i teraz: Oto, czego potrzeba modlitwie: drzewa cierpliwości. Oto, czego potrzeba medytacji: kwiatów wdzięczności. Oto, czego potrzeba mi: korzenia wytrwałości w modlitwie i medytacji, abym mógł wydać zdrowy owoc.
