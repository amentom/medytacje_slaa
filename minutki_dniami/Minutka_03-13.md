13 marca

Dobra wiedza chce służyć - usuwa się, robiąc miejsce Bogu. Zła wiedza chce rządzić - sama zajmuje Jego miejsce.
(anonim)
 Bóg działa w nas - i przez nas - najskuteczniej, jeśli się nad tym nie zastanawiamy - jeśli w naszą służbę nie wgrywa się rozum. Rozum bowiem chce przejąć nad wszystkim kontrolę. Wręcz pcha się, by zasiąść w nas na najwyższym tronie i stłumić odradzające, twórcze siły duchowe - by je ujarzmić i karmić się nimi. ... Program SLAA pomaga nam przenieść nasz „ośrodek władzy” z głowy do serca, w którym przemawia miłujący Bóg. Dzięki mityngom i wspólnej pracy nad własną przemianą, kurczy się nasz balon pychy i intelektu, a centrum naszej osobowości „ciążąc” w naturalny sposób - opada niżej, na swoje pierwotne miejsce. Dziś, ponieważ odważamy się czuć, przeżywać i słuchać sercem, rozum powraca do służby informacyjnej, oddając władzę wykonawczą woli, którą powierzamy Bogu. Chcemy zatem pamiętać, że dobra wiedza wskazuje nam nasze braki i potrzebę pomocy, zła wiedza - sama uważa się za lekarstwo na nie.
 Czy, detronizując mój intelekt, robię w sobie miejsce dla Siły Wyższej, a może dalej pełni on Jej funkcje? Czy jestem wdzięczny, że program SLAA przekłuwa we mnie balon pychy i rozumu, a moje „centrum dowodzenia” powraca do serca?
 Modlę się, aby mój rozum nie zajmował Twojego miejsca, Boże. Modlę się, aby mój „ośrodek dowodzenia” spoczął w sercu, a moje serce - w Tobie, Panie. Modlę się, aby działała we mnie Twoja wola, o Najmilszy i abym umiał ją rozpoznawać.
 Tu i teraz: Pozwalam, by zdolność rozumowania, odkrywała mi moje braki i potrzeby, i aby następnie usuwała się w cień, by zrobić przestrzeń do działania Bogu. Jemu oddaję i kontrolę, i siebie.
