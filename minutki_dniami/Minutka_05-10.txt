10 maja

Bądźcie światłowodami - kanałami dla leczącej miłości Boga.
(św. Teresa z Kalkuty)

 Światło, które pochodzi od Siły Wyższej, leczy nas z erotomanii i prowadzi bez końca w duchowym rozwoju. Wyposaża nas też w niezwykły dar budzenia innych z upadku do odrodzonego życia i wzrostu. Wszędzie widzimy, cieńsze i grubsze, tańsze i droższe, nowe i stare, kable i przewody. Same z siebie są bezużyteczne. Nie mogą dać światła nikomu, póki nie popłynie przez nie prąd. w SLAA Każdy z nas staje się takim przewodem; „prądem”, który przez nas przepływa i zasila sieć Wspólnoty, jest Bóg. Tylko od naszej trzeźwości i wewnętrznej zgody zależy, czy energia Bożego Ducha popłynie przez nas, użyczając światła innym i pomoże im wydobyć się z destrukcji i obsesji nałogu. Kiedy otwieramy się przed sobą, nie pozwalamy na nowo rozszerzać się ciemności. Bez niesienia posłania z powrotem pogrążylibyśmy się w mroku. Ilekroć jednak z głębokiej potrzeby dzielimy się na mityngach, w naszej sieci nie może zabraknąć „prądu”, gdyż jego istotą jest przepływ.
 Czy zgadzam się być „światłowodem” - kanałem dla leczącej prawdy - a może, obojętniejąc i tracąc zapał, odmawiam światła sobie i innym? Czy jestem wdzięczny, że tylko niosąc świadectwo zdrowienia mogę je kontynuować i cieszyć się nim?
 Modlę się, by nie zgasł we mnie zapał zdrowienia i nie ogarnęła znów ciemność. Modlę się, abym był przewodem dla Twojego światła, Panie. Modlę się, abym zawsze, gdy ktoś szuka wyjścia z erotomanii, gotów był nieść prawdę w mrok jego choroby.
 Tu i teraz: Dzięki trzeźwości staję się drożnym światłowodem, przez który prawda płynie do szukających pomocy erotomanów. Pozwalam, by Bóg posyłał mnie do kogo chce i aby Jego miłość przeświecała przez moje słowa.
