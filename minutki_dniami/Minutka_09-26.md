
# 26 września

> Dopóki płonie twa świeca, wszystko da się naprawić. (Gemara)

SLAA daje nam program czynu. Stopniowo odsłania nam, jak wiele mamy ze sobą do zrobienia. Potrzebujemy czasu. Wstrząśnięci tym, jak dużo jest przed nami pracy, ulegamy nieraz lękom, czy zdążymy choćby z podstawowymi krokami naprawy, by móc spokojniej stanąć przed Siłą Wyższą w chwili śmierci. Jednak najważniejszą rzecz możemy osiągnąć już dziś: NAWRÓCENIE. I choć zawsze można je w sobie pogłębić, sam ten akt sprawia, że kierujemy się w stronę Boga, a odwracamy się od uzależnienia. Nawrócenie to dla nas klucz - punkt rozstrzygający i zwrot. Poprzez bezsilność i utratę kontroli, najpierw wymusza je na nas sytuacja, krusząc opór, zaprzeczanie i samowolę. Powtarzamy je każdego dnia, nieraz wielokrotnie. Z czasem zaczynamy trwać w tym stanie, gdyż uznajemy, że jest on słuszny i dobry. W końcu zaczynamy kochać ten sposób życia i nie jesteśmy już zdolni do innego. Dopóki płonie nasza świeca, wszystko możemy naprawić.

- Czy, nawracając się poprzez program SLAA, zapalam w sobie świecę przebudzenia duchowego, a może nadal przyświeca mi choroba?
- Czy jestem wdzięczny, że nie wiem, ile mi naprawdę zostało czasu?

- Modlę się, abym nie zwlekał z nawróceniem się i przerabianiem Kroków.
- Modlę się, abym z ich pomocą zmierzał ku Tobie, mój Boże.
- Modlę się, abym był Twoją świecą, Panie - jedną z wielu - i płonąc rozjaśniał mrok uzależnień.

Tu i teraz: Nawracając się, powierzam moje życie i wolę Sile Wyższej. Nie zwlekam ze stawianiem Kroków i nie pędzę na oślep. Rozpalam moją świecę przebudzenia duchowego i znajduję drogę.
