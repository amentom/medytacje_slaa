
# 3 sierpnia

> Aby stać się czymś nowym, istota lub rzecz musi utracić swą dotychczasową naturę. (Tauler)

Sól w wodzie jest dla oka niewidoczna, lecz sprawia, że słona woda nie gasi pragnienia, a przeciwnie - wzmaga je i gasi życie. Podobnie uzależnienie od seksu i miłości: zlało się z moją osobowością tak ściśle i subtelnie, że sam nie mogłem jej w sobie dostrzec. Widziałem bowiem „wodę”, ale nie rozpuszczoną w niej „sól”. Uformowany w całej osobowości pod dyktando uzależnienia, ślepy na nie, byłem skrajnie podatny na jej nawroty. Piętno uzależnienia odcisnęło się we mnie tak mocno, że stało się moją naturą, tak jak naturą wilka jest drapieżność, a naturą pnącza - czepianie się cudzego pnia. Uwolnić się znaczyło dla mnie stracić dotychczasową tożsamość. Podobnie, jak aby uzdatnić słoną wodę trzeba ją oddestylować, musiałem „odparować się” w SLAA z samego siebie i całej niechlubnej przeszłości. A kiedy „skraplałem się” ponownie, z powstałej chmury lał się oczyszczający deszcz łez. Tak moja nowo narodzona, ocalona ze śmierci natura, opłakiwała dawną, która kończyła swój uzależnieniowy żywot.

- Czy bez stawiania warunków tracę moją dawną naturę, a może próbuję jeszcze coś z niej zachować?
- Czy jestem wdzięczny SLAA za laboratorium, gdzie mogę „oddestylować się” z uzależnienia?

- Modlę się, abym „odparował” z żądz w laboratorium Wspólnoty. Modlę się, abym pod działaniem mityngów i programu, tracił mą dawną naturę.
- Modlę się, aby Siła Wyższa, nadawała mi taką formę i treść, jakiej pragnie.

Tu i teraz: Odżałowuję i składam do grobu mój nałóg - całego, dawnego siebie. Tracąc, w każdym Kroku SLAA, moją dawną naturę, staję się nowym człowiekiem.
