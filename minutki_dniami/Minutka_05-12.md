12 maja

Jeśli kto nie dostąpi poznania własnych błędów, nie może się uratować. (Opowieści chasydów)

Nikt nie może być ocalony, póki nie dostrzeże swych błędów i szkód, jakie poniósł na duszy i jeśli nie podejmie ich naprawy... W SLAA zaczynamy ten proces od Kroku Pierwszego; stawiamy go dzięki lustru doświadczeń innych anonimowych uzależnionych i dzieleniu się sobą na mityngach. Po nim następują dalsze kroki moralnej odnowy: sporządzenie obrachunku, wyznanie go, znalezienie gotowości do pozbycia się wad, zadośćuczynienie za wyrządzone zło - sobie i innym - oraz stała samoobserwacja. Bez poznania własnych błędów nie możemy się uratować. Potrzebną opiekę, duchowe wsparcie i przewodnictwo Siły Wyższej otrzymujemy w krokach Drugim, Trzecim i Jedenastym. Jesteśmy gotowi nie cofnąć się przed żadnym trudem, jaki nas czeka. Wdzięczność za wyzwolenie z procesu samozagłady wyrażamy pomagając zdrowieć innym i niosąc nasze posłanie. Kieruje nami duchowe prawo miłości: darmo dostajesz, darmo przekazuj.
Czy poznaję i naprawiam własne błędy, a może skupiam się na wytykaniu potknięć innym? Czy jestem wdzięczny, że mogę zostać ocalony tylko przy moim czynnym współudziale?
Modlę się, abym dostrzegał moje błędy i upadek. Modlę się, abym naprawiał szkody jakie wyrządziłem sobie i innym. Modlę się, abym mógł być świadectwem ocalenia, które mi zsyłasz, Boże.
Tu i teraz: Uznaję własne błędy i naprawiam szkody. Nie cofam się przed żadnym trudem, jakiego wymaga ode mnie odbudowa moralna. Radość dzielenia się ocaleniem i trzeźwością jest dla mnie najlepszą zapłatą.
