
# 2 lipca

> Eros to coś więcej niż tylko seksualność; nasącza nas tęsknotą za mistycznym zjednoczeniem z Bogiem. (Anselm Grün)

Eros jest siłą, która ponagla do mistycznego złączenia z Bogiem, ale też nieobliczalny i ślepy - może nas z łatwością wciągnąć w trans, który uzależnia i niszczy. Aby z chaotycznego popędu, który nas wiódł do klęski i do SLAA, eros mógł stać się w nas twórczym, ocalającym napędem, musieliśmy zgodzić się na pewien poziom pustki w sobie. Pustka ta jak komin tworzy w nas „podciśnienie” - ciąg, który „zasysa” nas i rozpala duchowo. Zapychając się obsesją i lubieżnością, traciliśmy ciąg do Boga. Dzisiaj, dzięki SLAA, możemy używać swojej energii seksualnej jak motoru napędzającego nasze przebudzenie duchowe. Dzisiaj nie zmieniamy własnego życia w auto-rodeo, zderzając się z innymi i pędząc ku katastrofie, lecz jednoczymy się z wolą Boga. Dzisiaj przestajemy gonić za każdymi nogami na ulicy jak małe, żądne pieszczot szczenię, a stajemy się jak dorosły, wierny pies, który poznaje swego Pana i idzie za Nim.

- Czy, korzystając z energii jaką daje eros, dążę do Boga, a może moje życie wciąż przypomina auto-rodeo?
- Czy jestem wdzięczny za stały wewnętrzny niedosyt: duchową tęsknotę, która napędza mój wzrost?

- Modlę się, abym utrzymywał w sobie pewien poziom pustki, która napędza mój wzrost.
- Modlę się, abym - jak drożny komin - miał w sobie ciąg do Ciebie, Boże.
- Modlę się, abyś dawał mi, Panie, to przez co mogę jednoczyć się z Tobą.

Tu i teraz: Przestaję gonić za każdymi nogami na ulicy jak małe, żądne pieszczot szczenię i wchodzę w pustkę. Znajdując w niej pragnienie Boga, korzystam z energii erosa jak z paliwa, które napędza mój wzrost.
