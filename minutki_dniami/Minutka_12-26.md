26 grudnia

Nie patrz za siebie z gniewem, ani przed siebie z lękiem, lecz dookoła z uwagą. (James Thurber)
Czy nie szkoda mi życia na szarpanie się z tym, czego nie ma?
Przeszłość przeminęła i nic w niej nie da się już zmienić. Mogę tylko zmienić swój stosunek do niej.
Przyszłość jeszcze nie nadeszła, więc też można powiedzieć, że jej praktycznie nie ma.
Choć mogę budować plany w swojej głowie, one jej nie kształtują.
Jedynym czasem, jakim rozporządzam, jest chwila obecna.
Jedynie teraz, dzisiaj mogę działać i coś zmienić, więc wybaczam sobie moje dawne życie i przestaję bać się jutra. Traktuję siebie z miłością. Uwalniam się od przekonania, że spotkają mnie tylko złe rzeczy, a zamiast tego wybieram przekonanie, że spotka mnie dobro i szczęście. Nie po to moja Siła Wyższa przyprowadziła mnie do SLAA i otworzyła mi oczy, żeby mnie nagle pogrążyć, bo nie jest to kierunek wyznaczany przez miłość. Miłość koncentruje się na Dzisiaj i przynosi dobre owoce.
Czy zmieniam moje życie, działając dzisiaj?
Czy raczej wybiegam przed siebie, gdzie nie mogę nic zdziałać?
Czy czuję wdzięczność za program SLAA, który uczy mnie wybaczać sobie swoją przeszłość?
 Modlę się, aby działać dzisiaj. Modlę się, aby patrzyć dookoła z uwagą i budować w sobie ufność.
 Tu i teraz: Przestaję szarpać się z tym, czego nie ma i zmieniam siebie w teraźniejszości. „Wczoraj” i „jutro” powierzam Sile Wyższej. Złość obracam w miłość, a lęki - w ufność.
