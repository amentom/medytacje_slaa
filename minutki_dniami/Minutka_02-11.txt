11 lutego

Cóż warte jest szukanie Boga w miejscach świętych, jeśli zgubiłeś Go w swoim sercu? (Anthony de Mello)
Pewnie dlatego nie działały na mnie tzw. kuracje religijne. Dla mnie, osoby uzależnionej, zewnętrzne środki nie skutkują. Odwiedzanie miejsc świętych i kompulsywne praktyki religijne, bez dogłębnej przemiany życia, prowadziły mnie do utwierdzenia choroby i szczelniejszej izolacji przed programem SLAA. Trzeba mi było zupełnego otwarcia się, wydobycia z siebie tajemnic i wprowadzenia prawdy w głąb. Otaczanie się z zewnątrz jasnością miejsc kultu pomagało mi tylko zasklepić noszone ciemności. Krok Piąty musiał objąć najmroczniejsze zakamarki moich pożądań, fantazji, uczynków i ich motywów. W tym zaś mogło mi pomóc tylko SLAA. Światło wlewane w moje serce dzięki wyznawaniu swoich błędów i upadków, działało jak słońce na zarazki. Odnowiony i oczyszczony, mogłem teraz iść do świętych miejsc w zupełnie nowy i wolny sposób: nie żeby coś w sobie zakryć, lecz odkryć.
 Czy, uznając swoją bezsilność i potrzebę ratunku, dzielę się sobą w SLAA, a może myślę, że święte miejsca i praktyki załatwią mój problem? Czy jestem wdzięczny za światło, przed którym już nic we mnie nie może się ukryć?
Modlę się, aby otwierać się przed tymi, którzy szukają pomocy, zamiast kryć się w świętych mekkach. Modlę się, aby, poprzez wyznania znajdować Cię w moim sercu, Boże. Modlę się, abyś Ty rozpraszał moje ciemności i oświetlał mi drogę, Panie.
 Tu i teraz: SLAA to dla mnie przede wszystkim kwestia wyrwania nieczystości z serca. Nie znajdę mojej Siły Wyższej nigdzie, jeśli nie odstawię uzależnienia i nie stanę w prawdzie. Wyznaję dziś istotę moich błędów - Bogu, sobie i drugiemu człowiekowi.
