18 marca

Miej serce i patrzaj w serce.
(Adam Mickiewicz)
 Czyż można lepiej wyrazić sedno uzdrawiania wszelkich ludzkich nieszczęść? Erotomania odbierała nam serce, nie pozwalając mu nigdy przemówić lub kradnąc jego słowa. Ściskała je w kleszczach egoizmu, cynizmu, niestałości, niegodności i osamotnienia. Topiła je w fantazjach i lubieżnych czy romantycznych żądzach. Raniła zazdrością, odrzuceniem, wykorzystaniem. Snuliśmy uwodzicielską pajęczynę, która splątywała nas z innymi lub byliśmy jak czołg, która ich miażdżył. ... Dostrzegając to w SLAA, czuliśmy przerażenie sobą - lecz to przecież właśnie nasza zniewolona chorobą dobroć i wrażliwość wywoływała owo przerażenie i skłaniała nas do zmiany. Patrząc w nasze serce bez potępiania się i zamykania oczu na prawdę - słuchając nim innych i mówiąc z niego - wprowadzaliśmy weń swoje niewinne, czyste i zdolne kochać „ja”. Prawowite pisklę wracało do swego rodowitego gniazda, skąd wyrzuciła je kukułka erotomańskiego nałogu.
 Czy z pokorą patrzę w moje serce, a może jestem tak przerażony sobą, że „zagaduję” mój problem mnóstwem zbędnych słów? Czy jestem wdzięczny za wglądy i uczucia, które mnie wyzwalają?
 Modlę się, abym wykupił moje serce, zastawione w lombardzie choroby i poznał je. Modlę się, abym, otwierając się przed innymi, nabierał pokory, która mnie uzdrawia. Modlę się, abyś Ty, Panie, zamieszkał w prawowitym gnieździe mojego serca.
 Tu i teraz: Serce to usta pokornego; usta to serce próżnych. Patrząc w moje serce i dzieląc się nim, wyrzucam z niego chorobę, a wprowadzam dary, jakie przygotowała mi Najwyższa Siła.
