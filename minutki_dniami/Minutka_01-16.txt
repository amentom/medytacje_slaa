16 stycznia

Bóg przemawia w ciszy. I tylko w ciszy człowiek może usłyszeć Jego mowę.
(Izaak z Niniwy)
 Jest taka modlitwa, którą możemy nazwać milczącą modlitwą zjednoczenia. Wtedy już nie ja się modlę, ale Bóg modli się we mnie. Ja mam tylko trwać w ciszy serca, w której On do mnie przemawia, bowiem tylko w nim mogę usłyszeć Jego głos. Gdy z zapartym tchem słucham czyjejś historii osobistej na mityngu i odnajduję się w niej, wszystko inne we mnie milczy - cały jestem opowieścią, która mnie wtedy otwiera, oczyszcza i leczy. Kiedy ogrania mnie cisza rozgwieżdżonej, górskiej nocy, słyszę w sobie szepty całego nieba nade mną i one mnie kołyszą. Kiedy budzę się do życia duchowego, uwalniam się nie tylko od destrukcyjnych zachowań seksualnych, pożądań i miłosnych obsesji, ale też od wszelkiego zgiełku, który się we mnie panoszył. Milczenie bowiem jest wielkim objawieniem. Rodzi ucho, które słyszy ciszę - ucho pełne wrażliwości i współodczuwania z rzeczywistym światem.
 Czy szukam chwil kompletnej ciszy, w których mogę słyszeć w sobie bezgłośny głos Boga, a może moja modlitwa polega na monologu? Czy jestem wdzięczny, że Bóg spełnia się we mnie najgłębiej, jedynie gdy milczę?
 Modlę się, abym znalazł w sercu milczenie doskonałe - dom czekający Ciebie, Panie. Modlę się, abym zanurzony w ciszy napełniał się Tobą, Boże. Modlę się, abyś Ty, Miły, otwierał moje duchowe ucho - instrument wrażliwości i współodczuwania.
 Tu i teraz: W ciszy codziennej medytacji chłonę mowę Boga, tak jak chłonę na mityngach doświadczenia innych SLAA. Uwalniam się nie tylko od destrukcyjnych zachowań seksualnych, pożądań i miłosnych obsesji, ale i od wszelkiego wewnętrznego zgiełku.
