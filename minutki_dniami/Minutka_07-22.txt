22 lipca

Kiedy brak ci miłości, kochaj - a miłość będzie ci dana. (św. Jan od Krzyża)
 Miłość ma tę dziwną cechę, że przybywa jej mi gdy ją daję. Przychodząc do SLAA czułem się pusty, wypalony i przegrany. Nie umiejący kochać i niegodny miłości. Wszystkie moje starania, by znaleźć miłość obróciły się przecież przeciw mnie. Seks stanowił jej marną, trującą namiastkę. Doznawany haj i tęsknota, pożądania i odrzucenia, upokorzenia i tryumfy, miały dowieść, że jestem kochany. Tymczasem maskowały one mój prawdziwy stan ducha: pustkę, rozpacz, obsesję, brak odpowiedzialności oraz lęk przed bliskością i życiem. Tylko porzucając uzależnienie i otwierając się przed innymi SLAA, mogłem otrzymać pierwsze dawki miłości „na rozruch". Od tej pory zawsze, gdy daję innym to, co mam najcenniejszego - prawdę o sobie - znajduję miłość. A ilekroć słucham identyfikując się z mówiącym, daję miłość. Moje doświadczenia leczą innych; doświadczenia innych leczą mnie.
 Czy, kiedy brak mi miłości, otwieram przed innymi swoje życie, a może wciąż wstydzę się siebie lub boję się, że kogoś przytłoczę? Czy jestem wdzięczny za skarb, jakim mogę się dzisiaj dzielić: świadectwo mojego upadku w uzależnieniu i wybawienia w SLAA?
 Modlę się, abym zawsze, gdy brak mi miłości, starał się dawać innym siebie. Modlę się, abym - dzieląc się swoim życiem - nie oczekiwał nic w zamian. Modlę się, abym okazywał innym taką miłość, jaką Ty mi okazujesz, Siło Wyższa.
 Tu i teraz: Kocham nie wtedy, gdy zapewniam o tym, lecz gdy ofiarowuję innym siebie: swoją słabość, cierpienia, lęki, upadek - swoje odrodzenie i nadzieję. Tylko w ten sposób znajduję miłość.
