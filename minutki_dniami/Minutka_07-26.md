
# 26 lipca

> Zadaniem człowieka nie jest pogoń za miłością, lecz usuwanie wszelkich barier, które w sobie przeciw niej zbudował. (Kurs cudów)

Żądza nie jest miłością, mimo że ciągle jest z nią mylona. Żądza spala i daje nienasycenie, miłość - buduje i zaspokaja. Żądza, w ciągłej pogoni za gratyfikacją i stale szukając więcej, wychodzi na zewnątrz - opuszcza swój „dom”. Miłość przeciwnie, zawsze w nim pozostaje, jest wewnątrz i spoczywa w głębi. Żądza przypomina gaszenie pożaru ogniem, miłość jest słodką wodą, która koi każdą tęsknotę. Uzależnienia, choć obiecywały miłość, były w istocie największą barierą przeciwko niej. ... Przychodząc do SLAA trafiam do „domu”. Kończy się moja pogoń za seksem i uczuciami. Zamiast tego, trzymając się razem i wspierając się wzajemnie, zawierzam się Sile Wyższej. Chodząc na mityngi, dzieląc się sobą i słuchając, bezwiednie trwam w miłości, a blokujące ją we mnie bariery żądz, poczucia niegodności i lęków, jakie przeciw niej wzniosłem, topnieją. Gaśnie mój głód i nieufność wobec dobra, a ostateczna zgoda na siebie pozwala mi wziąć to szczęście do rąk.

- Czy zamieszkuję samego siebie - przebywam w swoim „domu”, a nie w cudzym lub może wciąż zamieszkują we mnie moje bariery?
- Czy jestem wdzięczny, że SLAA nakłada na mnie odpowiedzialność za demontaż moich blokad?

- Modlę się, abym nie mylił ukojenia z upojeniem, raju z hajem.
- Modlę się, abym znajdował miłość w sobie, a nie szukał jej na zewnątrz.
- Modlę się, abym nie gonił za tzw. szczęściem, lecz na każdym kroku napełniał się Tobą, Siło Wyższa.

Tu i teraz: Usuwam z siebie wszystkie bariery, jakie odgradzają mnie od miłości Siły Wyższej. Otwieram się na jej leczące działanie. Cóż może być dla mnie większą przygodą i szczęściem?
