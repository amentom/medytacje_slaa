
# 1 sierpnia

> Jeśli będziemy traktować człowieka tak, jakby był tym, kim powinien i mógłby być, stanie się nim. (Johann Wolfgang Goethe)

To z pewnością jedno z najwspanialszych praw, jakie zna życie. W chorobie doświadczyłem czegoś odwrotnego. Używany przez moich opiekunów do troszczenia się o nich, zaspokajania ich ambicji lub chorej potrzeby miłości i seksu - maltretowany, porzucony lub odrzucony, a kiedy indziej omotany, krytykowany lub ubezwłasnowolniony, nauczyłem się traktować siebie i innych w taki sam sposób. Uzależnienie wspierało moje rozbite samopoczucie hajem i upojeniem, przekonując mnie, że jest jedynym, na co w życiu zasługuję i czego mi trzeba... SLAA uczy mnie traktować samego siebie z miłością, odpowiedzialnością, szacunkiem i wiarą w mój potencjał - pokazując mi, kim jako człowiek mogę i powinienem się stać. Nie uruchamiając więcej swojej choroby, uruchamiam w sobie niezrealizowane dotąd i zablokowane możliwości wzrostu. Skoro wyzdrowienie okazuje się możliwe, nie ma już dla mnie rzeczy niemożliwej.

- Czy, przyjmując w SLAA wsparcie i bezwarunkową akceptację, biorę odpowiedzialność za moje uzależnienie, a może uważam, że nie należy mi się ta miłość?
- Czy jestem wdzięczny za duchowe dobra, które nieraz tak trudno mi przyjąć?

- Modlę się, abym traktował siebie tak, jakbym był tym, kim mogę i powinienem się stać: wolnym od uzależnień człowiekiem.
- Modlę się, abym przyjmował dobra, jakie kładzie przede mną Siła Wyższa.
- Modlę się, abym traktowaniem siebie naśladował stosunek Siły Wyższej do mnie.

Tu i teraz: Nie bacząc na opór, traktuję siebie tak, jakbym był tym, kim mogę i powinienem się stać. Na kowadle SLAA przekuwam pesymizm w potencjał, który napędza mój duchowy wzrost.
