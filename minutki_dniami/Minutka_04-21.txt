21 kwietnia

Uczenie się polega na dodawaniu informacji; postęp duchowy - na odejmowaniu ich. (Czuang Tsy)
Nie możemy wykuć postępu duchowego jak lekcji w szkole. Im więcej gromadzimy informacji o nim, tym bardziej oddala się od nas przebudzenie. Możemy je wykuć w sobie tylko wytrwałą pracą na programie SLAA i niezłomną postawą w abstynencji. Dlatego, nie spekulując jak długo ma trwać celibat, ani czy i kiedy będziemy mogli mieć zdrowy stały związek i seks w nim, chodzimy dzień za dniem na mityngi i z pokorą pozwalamy się prowadzić Bogu. Z pokorą też podejmujemy decyzje, nie upierając się przy nich, ani od nich nie stroniąc. Z pokorą pokonujemy najdłuższą drogę w życiu: z głowy do serca - drogę z banku teoretycznych spekulacji do morza osobistych, żywych doświadczeń. Odrzucając myślowe kombinacje ego, znajdujemy dziś w sobie wolną przestrzeń na czucie, miłość, prostotę i radość.
 Czy robię w sobie miejsce na miłość, prostotę i radość, a może skupiam się na gromadzeniu informacji? Czy jestem wdzięczny, że mądrość duchowa polega na ich odejmowaniu?
 Modlę się, abym zamiast gromadzenia informacji odkrywał w praktyce mądrość programu. Modlę się, abym pokonał najdłuższą drogę: z głowy do serca. Modlę się, abyś Ty we mnie zamieszkał, Boże, zamiast myślowych spekulacji.
 Tu i teraz: Rezygnuję z teoretycznych rozważań i gromadzenia informacji. W postawie: „wiem, że nic nie wiem na pewno”, żyjąc według sugestii SLAA, odkrywam miłość, prostotę i szczęście.
