16 września

Nasza wolność leży w pełnieniu woli Boga.
(Dante Alighieri)
 Skruszeni przez samowolę przekonujemy się w SLAA, że miłująca Siła Wyższa istotnie działa w naszym życiu. Jednak od Trzeciego Kroku często oddala nas pokusa zaprzęgnięcia Siły Wyższej do własnych planów. „Skoro nas kocha, to niech nam zwróci choć część dawnych rozkoszy,” „Skoro wszystko może, niech odda nam dawnego kochanka” lub: „Skoro nas od niego wreszcie uwolniła, to niech teraz da nam szybko idealnego.” Bojąc się puścić kontrolę, chcieliśmy, aby Bóg postawił swoją pieczątkę na wypisanej przez nas recepcie- aby tylko zatwierdziła do realizacji nasz pomysł na „zdrowienie” i życie. Dziś nasze nawrócenie polega na odwróceniu tej absurdalnej kolejności. Bóg nie jest szafą grającą, z której po wrzuceniu monety „zasług” rozlegnie się żądany utwór. Dzisiaj prosimy Go, abyśmy - stawiając pieczątkę zgody na recepcie, którą On nam przepisał - z pokorą wypełniali plan zapisany dla nas w niebie. Dzisiaj, przywracając - poprzez kapitulację i poddanie się Jego woli - właściwą hierarchię służenia, pieczętujemy nasze wyzwolenie z erotomanii.
 Czy stawiam pieczątkę mojej zgody na recepcie, którą przepisał dla mnie Bóg, a może nadal zaprzęgam wóz do konia? Czy jestem wdzięczny, że drogę do wolności znajduję poprzez przywracanie właściwej hierarchii służenia?
 Modlę się, abym umiał odczytać i stosować receptę, którą Ty mi przepisałeś, Boże. Modlę się, abym swoimi czynami pieczętował moją zgodę na nią. Modlę się, abym moją wolność znajdował w pełnieniu Twojej woli, o Panie.
 Tu i teraz: W miejsce samowoli i moich własnych pomysłów na zdrowienie szukam woli Boga i słucham Jej. Podporządkowując się jej, służę sobie i innym SLAA na tej wąskiej ścieżce do wolności.
