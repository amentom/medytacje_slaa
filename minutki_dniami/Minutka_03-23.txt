23 marca

Oddalasz się od samego siebie w takim samym stopniu, w jakim ukrywasz swoje przeżycia. (Dorothy Briggs)
 Przyjęliśmy program SLAA, ponieważ nie udało się nam ostatecznie uciec od prawdziwego problemu: siebie. Dopóki jednak się dało, próbowaliśmy. Uciekaliśmy przed pustką, co drążyła serce; przed lękiem, że nie jesteśmy tacy wspaniali; przed bliskością, żeby nas nie pochłonęła; przed erotomańskim kacem i konsekwencjami; przed odpowiedzialnością i zobowiązaniem. Lecz gdy kto nas pytał: Czemu uciekasz? zaprzeczaliśmy: Uciekam? Ja najwyżej gonię. ... Bez lustra mityngów SLAA trudno nam było zobaczyć własną klęskę. Dopiero gdy ujrzeliśmy siebie w wypowiedziach innych erotomanów przestaliśmy uciekać przed prawdą i ukrywać własne przeżycia. Dzięki temu udawało się nam wejść w abstynencję, osadzić się w rzeczywistości i zacząć odnajdować siebie. Przestawaliśmy być gigantami z naszych heroicznych fantazji jak i karłami z naszych lęków, niepowodzeń i poczucia bezwartościowości. Zatrzymując się i odsłaniając swoje przeżycia, kawałek po kawałku znajdujemy zwykłe, ludzkie wymiary, trzeźwość i pogodne, duchowe oblicze.
Czy pamiętam, że gdziekolwiek pójdę, zawsze zabieram ze sobą swój problem:
siebie, a może leczę się „geograficznie?” Czy jestem wdzięczny SLAA za szansę spotkania się ze wszystkim, co mnie we mnie samym przeraża?
 Modlę się, aby moje ucieczki prowadziły mnie dzisiaj „do domu:” do odkrycia siebie. Modlę się, abym odsłaniał moje przeżycia i nie zaczął uciekać znowu. Modlę się, abym - trwając w sobie i w SLAA - trwał w Tobie, Boże, a Ty we mnie.
 Tu i teraz: Odsłaniając moje przeżycia zbliżam się do siebie, innych i Boga. Przeżywam moje uczucia i dzielę się nimi. Chcę żyć bez tajemnic - przejrzysty jak strumień i jawny jak otwarta księga.
