04 lutego

Postęp duchowy to wynik mojego płaczu serca i miłującego uśmiechu Boga nade mną.
(Sri Chinmoy)
 Rozpoznając w wypowiedziach innych uzależnionych siebie - prawdę o własnych seksualno-uczuciowych zachowaniach i ich motywach - doznaję, pierwszy raz w życiu, płaczu serca. Poruszony nim, decyduję się sam wyznać prawdę i wyrazić nadzieję na uzdrowienie. Miłujący, ciepły uśmiech Siły Wyższej - rozumienie, akceptacja i współodczwanie malujące się w oczach słuchaczy - koi mój wstyd i poczucie niegodności. Zaczynam czuć się przyjęty do rodziny ludzkiej i wracam z duchowego wygnania. Płacz z dna serca rodzi strumień wdzięczności. Chłonę więc ów kochający uśmiech Boga, jaki spływa z obecnych na mityngach twarzy. Dzięki tak ciepłemu przyjęciu, mam odwagę podjąć ryzyko abstynencji, wyznać do końca prawdę o sobie i pracować według wskazówek programu, który wyzwala mnie z uzależnienia od seksu i miłości poprzez postęp duchowy.
 Czy z twarzy innych w SLAA chłonę miłujący uśmiech Boga nade mną, a może boję się jeszcze stanąć w prawdzie? Czy czuję wdzięczność za płacz serca, który czyni mnie zdolnym zaryzykować odstawienie, przyjąć pomoc i postawić na postęp duchowy?
 Modlę się, aby, być poruszony płaczem serca i stawać w prawdzie o sobie. Modlę się, abym czuł się wart Twojej miłości, Panie. Modlę się, aby mój powrót z uzależnieniowej tułaczki otwierał drzwi innym wracającym do Ciebie, mój Boże.
 Tu i teraz: Pozwalam płynąć z mojego serca łzom identyfikacji. Chłonę miłujący uśmiech Boga nade mną, jaki towarzyszy na mityngach wypowiadanej przeze mnie prawdzie. Decyduję się na ryzyko pełnej abstynencji i duchowej przemiany.
