15 maja

Słowa uczciwe nie muszą być przyjemne; słowa przyjemne nie muszą być uczciwe. (Lao Tsy)

Dobry sponsor nie będzie nas rozpieszczał. Może nam nie być miło słyszeć, że seksualna relacja bez trwałego zobowiązania na dobre i złe nie może być dla erotomana zdrowa... Może nie być miło słyszeć, że ktoś, kto ma zobowiązania wobec kogoś innego, nigdy nie będzie dla nas odpowiedni... Może nie być łatwe przyjąć, że musimy zakończyć związek, który poprzez przyjście do SLAA mieliśmy właśnie nadzieję zachować... Lub że mamy pozostać w celibacie przynajmniej do czasu, gdy zupełnie przestaniemy rozmyślać, kiedy on się skończy... Możemy nie chcieć słyszeć, że mamy najpierw sprawdzić wszystkie szanse odbudowania rozbitej rodziny - i że trzeba nieraz dużo czasu, by dawny partner też zechciał się leczyć... Może nie być miło dowiedzieć się, że nie ma gwarancji, czy kiedyś wydobrzejemy na tyle, by móc zbudować zdrowy związek partnerski - że przedtem musimy wpierw sięgnąć do traumy z dzieciństwa i uzdrowić ją... Choć nieprzyjemne, słowa te jednak na pewno będą uczciwe. Cóż, miłość bywa „twarda”, albo przestaje być miłością.
 Czy biorę serio doświadczenia i mądrości SLAA, a może uważam się w zdrowieniu za szczególny, uprzywilejowany przypadek? Czy jestem wdzięczny za słowa uczciwe, choć rzadko są dla mnie miłe?
 Modlę się, abym chłonął słowa uczciwe choć niekoniecznie miłe. Modlę się, abym - godząc się na „twardą” miłość odstawienia - odkrył, co dla mnie konieczne. Modlę się, abym mógł ogołocić się ze wszystkiego, co oddziela mnie od Ciebie, Panie.
 Tu i teraz: Słucham sponsora, który jest wobec mnie uczciwy, a nie miły - który, choć twardy w zasadach abstynencji, wesprze z miłością wszystko, co dobre w moich wysiłkach i zdrowieniu.
