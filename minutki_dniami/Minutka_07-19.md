
# 19 lipca

> Miłość do Boga jest wtedy czysta, gdy radość i cierpienie budzą w nas jednakową wdzięczność. (Simone Weil)

Uciekając od swoich emocji i odpowiedzialności, a goniąc za hajem, ryzykiem i fantazjami, spadałem w przepaść nawet o tym nie wiedząc. Dziś widzę, od czego uratowało mnie SLAA. To, co dawniej było cierpieniem, staje się teraz źródłem niewyczerpanej radości. Gdy łączę w sobie oba te bieguny - gdy z jednakową wdzięcznością godzę się i na radość, i na ból - zalewa mnie nie tylko pełna gama uczuć, ale i coś bez porównania większego: nieskończona miłość Siły Wyższej. Przyjmując każdy możliwy stan duszy na swojej drodze do wyzwolenia, biorę odpowiedzialność za siebie i za własne życie. Łzy bólu, szczęścia i wzruszeń, łzy upadku i nawrócenia, łzy uwalniania tajemnic i przyjmowania ratunku, łzy wstydu i godności, zranień i ukojenia obmywają moje serce miłością Siły Wyższej i budują trzeźwość. Dziś staram się być jednakowo wdzięczny za każde przeżycie na swojej drodze.

- Czy z jednakową wdzięcznością witam radość, jak i ból, a może próbuję poróżnić te stany i wyrzucić któryś z nich?
- Czy pamiętam, że jedyna studnia, z której mogę czerpać szczęście, napełniona jest także moimi łzami?

- Modlę się, abym pamiętał, od czego ocaliło mnie SLAA.
- Modlę się, abym z jednakową wdzięcznością przyjmował radość i ból.
- Modlę się, aby obmywała mnie do czysta miłość Siły Wyższej.

Tu i teraz: Łączę w sobie przeciwne bieguny - radość i smutek, śmiech i łzy, wdzięczność i żal po stracie. Godzę się doświadczać pełni uczuć i przyjmuję niepojętą miłość Siły Wyższej, by obmywała moje serce.
