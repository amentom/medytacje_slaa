
# 13 sierpnia

> Możesz nigdy nie poznać owoców swych czynów, ale jeśli nie zrobisz nic, nie będziesz miał co poznawać. (Mahatma Ghandi)

SLAA to program działania. Gdyby nie moje czyny - przychodzenie na mityngi, relacje sponsorskie, modlitwa, niesienie posłania i pełnienie służb - nie byłoby Wspólnoty. Nikt mi jej przecież nie zafundował. Zaczynając, nie wiedziałem, co dla mnie z tego wyniknie. I stale jestem w drodze. Dziś, choć znam najważniejsze dla mnie odkrycie - seksualną trzeźwość, która okazała się możliwa, i duchowe przebudzenie, które pozwala mi żyć pełnią - nadal nie znam wszystkich owoców SLAA. Najważniejsze bowiem są ukryte. Ileż razy okazywało się, że posłanie kierowane do kogoś, u kogo widać było ewidentny problem, chybiało celu, trafiając po cichu tam, gdzie wcale na to nie liczyłem. Dziś mam być odpowiedzialny tylko za moje działania; nad ich efektami najlepiej czuwa Siła Wyższa. Interesuje mnie tylko, by dłoń SLAA była zawsze wyciągnięta do osób szukających ratunku z uzależnienia, lecz nie mam wpływu na to, czy się jej ktoś uchwyci i w którym momencie.

- Czy na łodzi ratunkowej, jaką jest SLAA, należę do wiosłującej załogi a może „dekuję się” jak pasażer na gapę?
- Czy jestem wdzięczny za konieczność aktywności w zdrowieniu i niesieniu posłania?

- Modlę się, abym robił swoje i nie oglądał się na rezultat.
- Modlę się, aby owoce mojego działania dojrzewały pod okiem Siły Wyższej.
- Modlę się, aby moja dłoń była wyciągnięta zawsze, gdy ktoś szuka pomocy SLAA.

Tu i teraz: Ptak, gdy śpiewa, nie zastanawia się, kto go usłyszy, śpiewa, bo umie. Ja - mam moje doświadczenia, którymi pragnę się dzielić. Choć nie milczę, nie otwieram nikomu uszu na siłę.
