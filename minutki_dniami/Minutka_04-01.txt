01 kwietnia

Niełatwo jest dawać z taką pokorą, jaką trzeba mieć, aby przyjmować. Dawać tak, jakby się żebrało.
(Simone Weil)
 Aby przyjąć miłość, trzeba dużo większej pokory, niż aby ją dać. Pierwszy krok na tej drodze stawiamy przychodząc do SLAA po ratunek. Przyznanie, że jesteśmy bezsilni wobec seksu i „miłości” i potrzebna nam jest pomoc, uruchamia cudowny paradoks. Własna niemoc i cierpienia, które ofiarowujemy sobie nawzajem na mityngach, stają się lekiem na erotomanię i wszystkie nasze niedoskonałości. Dzielimy się tym doświadczeniem nie po to, by kogoś uzdrowić, a samego siebie. ... Moja wysłuchana przez innych osobista opowieść leczy najpierw mnie. „Żebrzę” u innych o wysłuchanie, wdzięczny, że chcą mi być przez to pomocą. Potrzebuję dawać siebie tak samo, jak potrzebuję zrobić wydech, by móc znów zaczerpnąć powietrza. Dając z taką pokorą, unikam uduszenia się dobrami, którymi obdarza mnie Bóg. Przyjmując z taką pokorą, unikam uschnięcia z ich braku. W ten sposób łaska przepływa przeze mnie. Nie mogę jej w sobie uwięzić.
 Czy daję siebie, by samemu przeżyć w trzeźwości i wzrastać, a może chcę tylko innych stawiać na nogi, obrastając po cichu w zasługi? Czy jestem wdzięczny innym SLAA, że chcą dzielić się sobą - i sobie, że chcę ich doświadczenia przyjąć?
 Modlę się, abym, uznając moją bezsilność, z pokorą przyjmował pomoc SLAA. Modlę się, abym dzielił się sobą tak, jakbym prosił o jałmużnę. Modlę się, aby w moim dawaniu i przyjmowaniu żył Twój oddech, Boże.
 Tu i teraz: Zwierzątko, co złapało się w raniący potrzask, kąsa swego oswobodziciela. Ja przestaję się miotać i - dając innym zranionego siebie - przyjmuję pomoc SLAA, choć może moja pokora przechodzi ciężką próbę.
