25 marca

Jeśli nie okazujesz swoich uczuć,
jesteś jak drzewo, które odmawia wypuszczenia liści. (Abu Said ibn al-Chajr)
 Poprzez erotyczne upojenie nałóg seksu i miłości izolował nas od rzeczywistych, pierwotnych uczuć. Nawykli do ich wypierania, nie nauczyliśmy się też, jak je okazywać. Gdy więc, dzięki mityngom SLAA, erotyczne upojenie opuściło nas, na wierzch wypływało to, co dotąd tłumiło. Zaczynaliśmy doświadczać nieraz bardzo gwałtownej powodzi uczuć. Musieliśmy się nauczyć je i okazywać. Zwykliśmy myśleć: „Przecież oni wiedzą, że ich lubię i zależy mi na nich;” „Przecież muszą zauważyć, że jestem im wdzięczny;” „A niech się domyślą, jak bardzo jestem smutny, wściekły czy zraniony.” I tak dalej... Otóż właśnie że nie! Nie wiedzą tego i się nie domyślają - ani my sami tego nie wiemy - zanim im tego nie okażemy. Dopóki lęk przed odsłonięciem się, bliskością lub utratą kogoś, paraliżował nas, byliśmy jak drzewo, które boi się pokryć liściem, by nie spaliło nas słońce i nie przemoczył deszcz. Kiedy jednak, zachęcani wzajemnym dzieleniem się w SLAA, ośmielamy się wypuścić na zewnątrz pierwsze pędy naszych uczuć, ożywa cała nasza istota. Powstają zdrowe więzi, napływa spontaniczność, zjawia się radość.
 Czy doświadczam moich prawdziwych uczuć i okazuję je, a może wciąż je tłumię lub omijam? Czy jestem jednakowo wdzięczny za radość, jak i smutek i używam pełnej skali emocji?
Modlę się, abym wdział szatę uczuć - był jak drzewo, co pokrywa się liściem i
rodzi owoc. Modlę się, abym był tak samo wdzięczny za „słońce” radości, jak i za „deszcze” smutku. Modlę się, abym niczego nie taił i był przejrzysty - dla siebie, ludzi i Ciebie, o Panie.
 Tu i teraz: Pozwalam, by duchowe trzeźwości soki karmiły mój wzrost. Nasączając się nimi w SLAA, otwieram się i na radość, i na smutek. Uczę się operować pełną skalą uczuć i okazywać je.
