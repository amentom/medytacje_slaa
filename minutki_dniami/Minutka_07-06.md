
# 6 lipca

> Pokora to zgoda na ciągłe schodzenie z piedestału. To także chęć wychodzenia z „dołka” na powierzchnię. (anonim)

Nie ma większej przeszkody w życiu Krokami i Tradycjami SLAA, niż my sami. W uzależnieniu od seksu i miłości ego szeptało nam, że należy się nam wszystko i nie obowiązują żadne granice. To samo ego wbijało w nas zarazem poczucie, że nie należy nam się nic. Przekonywało nas, że jesteśmy lepsi, ponad innymi - i zarazem, że to inni są lepsi, a my - nie do przyjęcia przez nich. W SLAA odzyskujemy ludzkie wymiary. Opuszcza nas życie w skrajnościach i kryzysach, uczymy się stać mocno na ziemi i być z innymi na równi. Bardziej niż własnym komfortem zaczynamy interesować się losem bliźnich. Jednak zrzucona z tronu pycha wciąż nam podpowiada, że jesteśmy „lepsi”, bo nie zaliczamy wpadek, lub „gorsi”, bo to inni ich nie mają. „Lepsi”, bo mamy sztywną definicję abstynencji, lub „gorsi” bo nie stać nas na nią. „Lepsi” - bo więcej robimy dla SLAA, mamy sponsora i jesteśmy gorliwsi w zdrowieniu, lub „gorsi” bo się za mało udzielamy. Łapiąc się na takim myśleniu, ciągle na nowo wracamy do pokory schodzimy z piedestału i wychodzimy z dołka.

- Czy wytrwale redukuję moje ego, a może wpadam w pychę z powodu trzeźwości lub w zwątpienie z powodu wpadek?
- Czy jestem wdzięczny za skazę słabości, która sprowadza mnie do moich ludzkich wymiarów?

- Modlę się, abym praktykował zdrowe ubytki mojego „ja”.
- Modlę się, abym stale sprowadzał siebie z „piedestałów” i wyprowadzał z „dołków”.
- Modlę się, abym poprzez skazę słabości czuł się na równi z sobą i innymi ludźmi.

Tu i teraz: Cierpliwie i z łagodnością zdejmuję się z piedestałów i wyprowadzam się z dołków, jakie funduje mi ego. Opróżniam z pychy tron mojego serca, abyś Ty zasiadał na nim, mój Boże.
