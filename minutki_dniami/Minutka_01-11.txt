11 stycznia

Jeśli czegoś nie rozumiesz lub nie wiesz, wejrzyj w siebie. (Wojciech Eichelberger)
Gdy czegoś nie wiem odsuwał zgiełk dociekania, wyhamowuję słowa i wglądam w siebie. Zanurzam się w swoją głębię i czuję to, co właśnie czuję. Dążę tym tropem jak za zwierzyną w lesie, i trafiam do swojego „matecznika”. Obserwuję, co mi mówi moje ciało - gdzie i ile jest we mnie napięcia. Staram się je ugłaskać, a ono puszcza i prowadzi mnie głębiej. Nie uciekam przed swoją ciemną stroną - nie wyrzucam jej ani nie płoszę; to tak, jakbym chciał zgubić swój cień. Akceptuję go. Jeśli w medytacji cierpię na rozproszenia, robię znów to samo: zanurzam się w sobie, staję się obserwatorem i czuję. Zauważam swój oddech, chłód wdychanego powietrza pod nosem, ciężar opadających włosów, dotyk ubrania. Opadam tak powoli, odczuwając.. Zwiedzam swoje ciało aż do „piwnic”, jak własny dom; wchodzę i jestem w nim u siebie. Nie daję się zwieść natrętnym myślom i wracam. Odejdą tak, jak ludzie ze zbiegowiska i zniknie niepokojący brak odpowiedzi. Jestem cierpliwy, gdyż musi minąć moja ciekawskość i potrzeba celu. Odpowiedź kryje się we mnie. Znajduję ją, a ona mnie.
 Czy regularnie wglądam w siebie, dając sobie na to czas, a może zwodzą mnie natrętne myśli lub brak szybkiej odpowiedzi? Czy czuję wdzięczność za wiedzę, która jest we mnie?
 Modlę się, aby móc zgłębić moją tajemnicę. Modlę się, aby podążać tropem uczuć, jak za zwierzyną w lesie. Modlę się, aby, trafiając do „matecznika” mojej duszy, Ciebie tam znaleźć, Boże.
 Tu i teraz: Zanurzam się w siebie, w niezbadane obszary, by poznać odpowiedź. Proszę Boga o światło na tej drodze.
