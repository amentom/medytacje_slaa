18 kwietnia

Cel pomaga osiągnąć szczyt.
Brak celu pozwala cieszyć się krajobrazem.
(Carlos G. Valles)
 Dążyć do celu, to w pocie czoła posuwać się naprzód. Cieszyć się krajobrazem widzieć i przeżywać otaczającą rzeczywistość - to unosić się na skrzydłach ducha. Nasza droga w SLAA jest i jednym, i drugim. Staramy się dbać o tę równowagę, gdyż żadna skrajność nie jest dobra. Radość bez duchowego postępu nie miałby uzasadnienia - gleby, z której wyrasta. Postęp bez chwil wytchnienia i zachwytu nad dokonującym się w nas cudem, uśmierciłby go. Nasze zdrowienie nie jest zabójczym wyścigiem z czasem, ani też majówką na manowcach. Najbardziej przypomina taniec. Sunąc do przodu, uczymy się lekkości ruchów, wyrażania napięć, wyczuwania rytmów, swobodnej ekspresji i dyscypliny. Z przejęciem wsłuchujemy się w muzykę zdarzeń i chwytamy puls życia. Już dziś, choć nie znamy całości choreograficznego układu stajemy się twórczą cząstką w boskim, uzdrawiającym spektaklu życia.
 Czy godzę się być wibrującą cząstką w boskim spektaklu życia, a może wziąż chcę lansować własną choreografię i figury? Czy jestem wdzięczny, że cel nie pozwala mi zatracić się w radości, a radość - zamęczyć się dążeniem do niego?
 Modlę się, aby dążył do celu na skrzydłach radości. Modlę się, aby glebą dla moich zachwyceń był postęp duchowy. Modlę się, abym tańczył mój cud ocalenia według Twojej choreografii, Boże.
 Tu i teraz: Obsesyjne zdobywanie szczytu zabija radość ze wspinaczki. Ciągły zachwyt bez trudu dążenia do celu oddala od niego. Znajdując zdrowe proporcje, staję się twórczym tancerzem w Bożym spektaklu ocalenia.
