02 październik

a
Od wieków naszymi największymi nauczycielami stają się ludzie najbardziej zranieni. (Patrick Carnes)
 Nie ma serc lepiej usposobionych do dzielenia się miłością, niż zranione, pod warunkiem, że najpierw rany te zaakceptujemy - że przyjmiemy i ukoimy nasz ból. Miłość bowiem wytapia się we łzach. Kiedy „wytapiamy” z siebie nasze cierpienia, robią jej one miejsce. Czyż dostrzeglibyśmy męki i cud uzdrowienia u innych SLAA gdybyśmy sami tego nie wycierpieli? Czy moglibyśmy wskazać innym drogę i wspierać ich na niej, gdybyśmy sami nie przeżyli umierania i rodzenia się na nowo? Czy zuważalibyśmy Bożą świętość w innych, szanowali ją i cenili, gdyby ona nas samych nie dotknęła? Poprzez dzielenie się sobą SLAA pozwala nam odczuć, że jesteśmy dla siebie bezcenni. Bezcenność to coś innego, niż bycie drogim, nawet najdroższym. Dziś naszym zadaniem jest budować i chronić tę świętość - objąć ją w posiadanie, a nie uciekać przed prawdziwym sobą. Dziś odważamy się mieszkać w sobie - nie w innych - w bezcennym sanktuarium własnego serca. Dziś, dzieląc się otwarcie, pozwalamy, by mądrość ta ogarnęła wielu.
 Czy zgadzam się na ból, który robi we mnie miejsce miłości, a może - omijając go - omijam swój największy skarb? Czy jestem dziś wdzięczny, że doznane rany czynią mnie zdolnym do ich leczenia?
 Modlę się, abym wspólnie kojąc zranienia erotomanii odkrywał i przyjmował moją świętość. Modlę się, abym „wytapiał” z siebie ból, który robi miejsce miłości. Modlę się, abym - leczony - czuł, że jestem bezcennym lekarstwem - dla siebie i innych, mój Boże.
 Tu i teraz: Trzymam się w SLAA tych, którzy przekroczyli swój ból i są trzeźwi. Dzieląc się moimi ranami i, przyjmując rany innych, staję się zdolny do miłości. Tuląc do serca ukrytą w nich mądrość, pomnażam ją.
